标题: 王鸿儒传
章节类型: 志
卷数: 196
URL: https://www.xuges.com/ls/mingshi/0639.htm
原始标题: 王鸿儒

==================================================

王鸿儒，字懋学，南阳人。少工书，家贫为府书佐。知府段坚爱其书，留署中，亲教之。遣入学校为诸生，遂举乡试第一。成化末，登进士，授南京户部主事。累迁郎中，擢山西佥事，进副使，俱督学政。居九年，士风甚盛。孝宗尝语刘大夏曰：“藩臬中若王鸿儒，他日可大用也。”正德改元，谢病归。刘瑾擅政，收召名流。四年夏，起为国子祭酒，以父丧去。再起南京户部侍郎，历吏部右侍郎，寻转左。十四年迁南京户部尚书。甫履任，宸濠反，命督军饷，疽发于背，遂卒，谥文庄。鸿儒为学，务穷理致用，为世所推。左吏部，清正自持，门无私谒。弟鸿渐，乡试亦第一。以进士累官山东右布政使，以廉静称。
