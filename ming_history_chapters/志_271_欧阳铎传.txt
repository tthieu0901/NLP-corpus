标题: 欧阳铎传
章节类型: 志
卷数: 271
URL: https://www.xuges.com/ls/mingshi/0804.htm
原始标题: 欧阳铎

==================================================

欧阳铎，字崇道，泰和人。正德三年进士。授行人。上书极论时政，不报。使蜀府，王厚遗之，不受。历工部郎中，改南兵部。出为延平知府。毁淫祠数十百所，以其材葺学宫。司礼太监萧敬家奴杀人，置之法。调福州，议均徭曰：“郡多士大夫，其士大夫又多田产。民有产者无几耳，而徭则尽责之民。请分民半役。”士大夫率不便。巡按御史汪珊力持之，议乃行。嘉靖三年擢广东提学副使。累迁南京光禄卿，历右副都御史，巡抚应天十府。苏、松田不甚相悬。下者亩五升，上者至二十倍。铎令赋最重者减耗米，派轻赍；最轻者征本色，增耗米。阴轻重之，赋乃均。诸推收田，从圩不从户，诡寄无所容。州县荒田四千四百余顷，岁勒民偿赋。铎以所清漏赋及他奇羡补之。议徭役及裁邮置费凡数十百条，民皆称便。迁南京兵部侍郎，进吏部右侍郎。九庙灾，自陈去。铎有文学，内行修洁。仕虽通显，家具萧然。卒，赠工部尚书，谥恭简。
