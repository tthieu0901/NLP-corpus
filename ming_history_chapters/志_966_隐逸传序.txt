标题: 隐逸传序
章节类型: 志
卷数: 966
URL: https://www.xuges.com/ls/mingshi/1761.htm
原始标题: 卷170 隐逸传序

==================================================

韩愈言：“《蹇》之六二曰‘王臣蹇蹇’，而《蛊》之上九曰‘高尚其事’，由所居之时不一，而所蹈之德不同。”夫圣贤以用世为心，而逸民以肥遁为节，岂性分实然，亦各行其志而已。明太祖兴礼儒士，聘文学，搜求岩穴，侧席幽人，后置不为君用之罚，然韬迹自远者，亦不乏人。迨中叶承平，声教沦浃，巍科显爵，顿天网以罗英俊，民之秀者，无不观国光而宾王廷矣。其抱瑰材，蕴积学，槁形泉石，绝意当世者，靡得而称焉。由是观之，世道升降之端，系所遭逢，岂非其时为之哉。凡征聘所及，文学行谊可称者，已散见诸传。兹取贞节超迈者数人，作《隐逸传》。
