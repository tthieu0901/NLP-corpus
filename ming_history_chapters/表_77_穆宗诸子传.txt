标题: 穆宗诸子传
章节类型: 表
卷数: 77
URL: https://www.xuges.com/ls/mingshi/0077.htm
原始标题: 穆宗诸子

==================================================

穆宗四子。李皇后生宪怀太子翊釴，孝定太后生神宗、潞王翊镠，其靖王翊铃，母氏无考。宪怀太子翊釴，穆宗长子。生五岁殇，赠裕世子。隆庆元年追谥。靖悼王翊铃，穆宗第二子。生未逾年殇，赠蓝田王。隆庆元年追加封谥。潞简王翊镠，穆宗第四子。隆庆二年生，生四岁而封。万历十七年之藩卫辉。初，翊镠以帝母弟居京邸，王店、王庄遍畿内。比之藩，悉以还官，遂以内臣司之。皇店、皇庄自此益侈。翊镠居藩，多请赡田、食盐，无不应者。其后福藩遂缘为故事。明初，亲王岁禄外，量给草场牧地，间有以废壤河滩请者，多不及千顷。部臣得执奏，不尽从也。景王就藩时，赐予概裁省。楚地旷，多闲田，诏悉予之。景藩除，潞得景故籍田，多至四万顷，部臣无以难。至福王常洵之国，版籍更定，民力益绌，尺寸皆夺之民间，海内骚然。论者推原事始，颇以翊镠为口实云。翊镠好文，性勤饬，恒以岁入输之朝，助工助边无所惜，帝益善之。四十二年，皇太后哀问至，翊镠悲恸废寝食，未几薨。世子常淓幼，母妃李氐理藩事。时福王奏请，辄取中旨，帝于王妃奏，亦从中下，示无异同。部臣言：“王妃奏陈四事，如军校月粮之当给发，义和店之预防侵夺，义所当许；至岁禄之欲先给，王庄之欲更设，则不当许。且于王无丝豪益，徒令邸中人日鱼肉小民，饱私囊。将来本支千亿，请索日频，尽天府之版章，给王邸而不足也。”不报。四十六年，常淓嗣。崇祯中，流贼扰秦、晋、河北。常淓疏告急，言：“卫辉城卑土恶，请选护卫三千人助守，捐岁入万金资饷，不烦司农。”朝廷嘉之。盗发王妃冢，常淓上言：“贼延蔓渐及江北，凤、泗陵寝可虞，宜早行剿灭。”时诸藩中能急国难者，惟周、潞二王云。后贼躏中州，常淓流寓于杭。顺治二年六月降于我大清。
