标题: 陶垕仲王佑传
章节类型: 志
卷数: 60
URL: https://www.xuges.com/ls/mingshi/0222.htm
原始标题: 陶垕仲王佑

==================================================

陶垕仲，名铸，以字行，鄞人。洪武十六年，以国子生擢监察御史。纠弹不避权贵。劾刑部尚书开济至死，直声动天下。未几，擢福建按察使。诛赃吏数十人，兴学劝士，抚恤军民。帝下诏褒异。布政使薛大方贪暴，垕仲劾奏之。大方辞相连，并逮至京。讯实，坐大方罪，诏垕仲还官。垕仲言：“臣父昔为方氏部曲，以故官例徙凤阳。臣幼弱，依兄抚养，至于有成。今兄亦为凤阳军吏。臣叨圣恩，备位司宪。欲推禄养报生育恩，使父母兄弟得复聚处，实戴圣天子孝治天下至意。”帝特许迎养，去徙籍。垕仲清介自持，禄入悉以赡宾客。未几，卒官。＊＊＊时广西佥事王佑，泰和人。按察使寻适尝咨以政体。佑曰：“蛮方之人渎伦伤化，不及此时明礼法、示劝惩，后难治”适从之，广西称治。蜀平，徙佑知重庆州。招徕抚辑，甚得民和。坐事免官，卒。
