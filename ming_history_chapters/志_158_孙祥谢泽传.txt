标题: 孙祥谢泽传
章节类型: 志
卷数: 158
URL: https://www.xuges.com/ls/mingshi/0492.htm
原始标题: 孙祥谢泽

==================================================

孙祥，大同人。正统十年进士。授兵科给事中。擢右副都御史，守备紫荆关。也先逼关，都指挥韩青战死，祥坚守四日。也先由间道入，夹攻之，关破。祥督兵巷战，兵溃被杀，言官误劾祥弃城遁。寇退，有司修关，得其尸战地，焚而瘗之，不以闻。祥弟祺诣阙言冤，诏恤其家。成化改元，录其子绅为大理寺右评事。＊＊＊又谢泽者，上虞人。永乐十六年进士。由南京刑部主事出为广西参政。正统末，擢通政使，守备白羊口。王师败于土木，守边者无固志，泽与其子俨诀而行。受事未数日，也先兵大入，守将吕铎遁。泽督兵扼山口，大风扬沙，不辨人马。或请移他关避敌，泽不可。寇至，众溃，泽按剑厉声叱贼，遂被杀。事闻，遣官葬祭，录俨为大理评事。
