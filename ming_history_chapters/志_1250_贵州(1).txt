标题: 贵州(1)
章节类型: 志
卷数: 1250
URL: https://www.xuges.com/ls/mingshi/2281.htm
原始标题: ·贵州

==================================================

贵州，《禹贡》荆、梁二州徼外。元为湖广、四川、云南三行中书省地。洪武十五年正月置贵州都指挥使司，（治贵州宣慰司。）其民职有司则仍属湖广、四川、云南三布政司。永乐十一年置贵州等处承宣布政使司。（与都指挥司同治。）领府八，州一，县一，宣慰司一，长官司三十九。后领府十，州九，县十四，宣慰司一，长官司七十六。北至铜仁，（与湖广、四川界。）南至镇宁，（与广西、云南界。）东至黎平，（与湖广、广西界。）西至普安，（与云南、四川界。）距南京四千二百五十里，京师七千六百七十里。弘治四年，编户四万三千三百六十七，口二十五万八千六百九十三。万历六年，户四万三千四百五，口二十九万九百七十二。贵阳军民府本程番府。成化十二年七月分贵州宣慰司地置，治程番长官司。隆庆二年六月移入布政司城，与宣慰司同治。三年三月改府名贵阳。万历二十九年四月升为军民府。领州三，县二，长官司十六：新贵（倚。本贵竹长官司，洪武五年正月置，属宣慰司。万历十四年二月改置县，来属。西有狮子山。西北有木阁箐山，在水西境内。北有贵人峰。又西有白龙洞。北有乌江，源出水西，与四川遵义府分界，北流至四川彭水县，入涪陵江。西北有陆广河，下流入於乌江，有陆广河巡检司。又西有宅溪。又西北有蔡家关，一名响水关，又有阔水关。）贵定（倚。万历三十六年析新贵县及定番州地置。东有铜鼓山，有石门山。南有高连山，有南门河。又东有龙洞河，下流俱入陆广河。）开州崇祯四年十一月以副宣慰洪边旧地置。西南距府一百二十里。广顺州本金筑长官司。洪武五年三月置，属四川行省。十年正月改安抚司。十九年十二月属广西。二十七年仍属四川。二十九年属贵州卫。正统三年八月直隶贵州布政司。成化十二年七月属程番府。隆庆二年六月属贵阳府。万历四十年置州。（东南有天台山。北有天生桥。）南距府一百一十里。定番州（元程番武胜军安抚司。）洪武五年罢。成化十二年七月置程番府，领金筑安抚司，上马桥、大龙番、小龙番、程番、方番、韦番、卧龙番、洪番、小程番、卢番、罗番、金石番、卢山、木瓜、大华、麻响十六长官司。隆庆二年六月移府入布政司城。万历十四年三月置州。距府八十五里，领长官司十六：程番长官司（倚。洪武五年三月置，属贵州卫。正统三年八月属贵州宣慰司。成化十二年七月属程番府。万历十四年三月属州。北有青岩。南有都泥江，源出州西北乱山中，曰濛潭，经司南，州境之水皆流合焉，入广西南丹州界。下十二司所属仿此。）小程番长官司（州西北。元小程番安抚司。洪武六年正月改置。）上马桥长官司（州西北。洪武十五年六月置。）卢番长官司（州北。元卢番静海军安抚司。洪武六年正月改置，省元卢番蛮夷军民长官司入焉。）韦番长官司（州南。元韦番蛮夷长官司。洪武十五年六月改置。）方番长官司（州南。元方番河中府安抚司。洪武五年改置。）洪番长官司（州西。元洪番永盛军安抚司。洪武六年正月改置。）卧龙番长官司（州南。元卧龙番南宁州安抚司。洪武五年改置。）小龙番长官司（州东南。元小龙番静蛮军安抚司。洪武六年正月改置。）大龙番长官司（州东南。元大龙番应天府安抚司。洪武五年改置。）金石番长官司（州东。元金石番太平军安抚司。洪武五年改置。）罗番长官司（州南。元罗番大龙遏蛮军安抚司。洪武五年改置。）卢山长官司（州南。元卢山等处蛮夷军安抚司。洪武六年正月改置。）木瓜长官司（元木瓜等处蛮夷军民长官司。洪武五年改置，属贵州卫。正统三年八月属金筑安抚司。成化十二年七月，属程番府。万历十四年三月属州。下二司仿此。）麻响长官司（洪武七年六月置。）大华长官司（洪武七年六月置。）贵州宣慰使司（元改顺元路军民安抚司置，属湖广行省。）洪武五年正月属四川行省。九年六月属四川布政司。永乐十一年二月来属。（有沙溪、的澄河二巡检司。又有黄沙渡、龙谷二土巡检司。）领长官司七：水东长官司（宣慰司北。元水东寨长官司。洪武五年改置，后废。永乐元年六月置，属都司，后来属。）中曹蛮夷长官司（宣慰司东南。元中曹白纳等处长官司，属管番民总管。洪武五年改置，来属。）龙里长官司（宣慰司东南。元龙里等寨长官司，属管番民总管。洪武五年改置，来属。）白纳长官司（宣慰司东南。元茶山白纳等处长官司。洪武五年并入中曹司。永乐四年五月置，来属。）底寨长官司（宣慰司北。元底寨等处长官司。洪武五年改置。）乖西蛮夷长官司（宣慰司东北。元乖西军民府，属管番民总管。洪武五年改置，后废。永乐元年六月复置，属都司，后来属。）养龙坑长官司（宣慰司北。元养龙坑宿徵等处长官司。洪武五年改置。）安顺军民府（元安顺州，属普定路。）洪武十五年三月属普定府。十八年直隶云南布政司。二十五年八月属四川普定卫。正统三年八月直隶贵州布政司。成化中，徙州治普定卫城。万历三十年九月升安顺军民府。（普定卫旧在州西北，洪武十五年正月置，属四川都司。三月升军民指挥使司，正统三年改属贵州都司。成化中，州自卫东南来同治。西北有旧坡山，两峰相对，中有石关。东有岩孔山。北有欢喜岭，又有思腊河，接水西界。西南有北盘江，自云南沾益州流入。东南有九溪河。又东有元普定路，属云南行省，洪武十五年三月为府，属云南布政司，寻并军民府，改属四川布政司，十八年七月废。）领州三，长官司六。东距布政司百五十里。宁谷寨长官司（府西南。洪武十九年置，属安顺州。二十五年八月属普定卫。正统三年八月仍来属。下仿此。东南有乾海子。）西堡长官司（府西北。建置所属同上。北有浪伏山，元置习安州於山下，属普定路，洪武十五年三月属普定府，后废。又北有白石岩。东南有楚油洞山。北有谷龙河，下流合乌江。）镇宁州（元至正十一年四月以火烘夷地置，属普定路。）洪武十五年三月属普定府。二十五年八月属普定卫，后侨治卫城。正统三年八月直隶贵州布政司。嘉靖十一年六月徙州治安庄卫城。万历三十年九月属府。（安庄卫旧在州西，洪武二十三年五月置，属贵州都司。万历三十五年九月，州自卫东来同治。南有白水河，又有乌泥江，即都泥江，源出山箐中，东南流，入金筑安抚司境。）东距府五十五里。领长官司二：十二营长官司（州北。洪武十九年置，属安顺州。二十五年八月属普定卫。正统三年八月来属。下仿此。东北有天生桥，又有公具河。北有阿破河。）康佐长官司（州东。建置所属同上。）永宁州（元以打罕夷地置，属普定路。）洪武十五年三月属普定府。二十五年八月属普定卫，后侨治卫城。正统三年八月直隶贵州布政司。嘉靖十一年三月徙州治关索岭守御千户所城。万历三十年九月属府。（关索所旧在州西南，洪武二十五年置，属安庄卫。万历三十年九月，州自所东北来同治。西北有红崖山。西有北盘江，自普安州流入，有盘江河巡检司。）东北距府一百二十里。领长官司二：慕役长官司（州西。洪武十九年置，属安顺州。二十五年八月属普定卫。正统三年八月来属。下仿此。北有安笼箐山。西北有象鼻岭。东有北盘江，与永宁州分界，东南流，南盘江自云南罗平州来合焉，又南入广西泗城州界。）顶营长官司（州北。洪武四年置，所属同上。东有关索岭。西有盘江。）普安州本贡宁安抚司。建文中置，属普安军民府。永乐元年正月改普安安抚司，属四川布政司。十三年十二月改为州，直隶贵州布政司。万历十四年二月徙治普安卫城。三十年九月属府。（普安卫旧在州南，洪武十五年正月置，属云南都司，后改属贵州都司。二十二年三月升军民指挥使司。万历十四年二月，州自卫北来同治。东有八部山，元普安路治山下，属云南行省，洪武十五年三月为府，属云南布政司，寻升军民府，二十七年四月改属四川，永乐后废。东北有格孤山。又西北有番纳牟山，一名云南坡。又东南有得都山，一名白崖，产雄黄水银。又东有盘江。东南有者卜河，下流入於盘江。东有芭蕉关。西有分水岭关。东南有安笼箐关。又西南有乐民守御千户所，西有平夷守御千户所，俱洪武二十二年置，又东南有安南守御千户所，又有安笼守御千户所，俱洪武二十三年置，皆属普安卫。正统十年四月徙安南所於罗渭江。）东北距府三百三十五里。都匀府本都匀安抚司。洪武十九年十二月置。二十三年十月改都匀卫，属贵州都司。二十九年四月升军民指挥使司，属四川布政司。永乐十七年仍属贵州都司。弘治七年五月置都匀府於卫城。（西有龙山。南有独山镇巡检司。北有平定关，西有威镇关，俱洪武二十四年置。）领州二，县一，长官司八。西北距布政司二百六十里。都匀长官司（府南。元上都匀等处军民长官司。洪武十六年更名。南有都匀河，亦名马尾河。）邦水长官司（府西。元中都云板水等处军民长官司，属管番民总管。洪武十六年更名。邦水河在东南，本名扳河，即都匀河上源。）平浪长官司（府西。洪武十六年置。西南有凯阳山，上有灭苗镇，即故凯口囤。东南有麦冲河。）平洲六洞长官司（府西南。洪武十六年置。西南有六洞山。南有平洲河，中有沙洲。）麻哈州本麻哈长官司。洪武十六年置，属平越卫。弘治七年五月升为州，来属。（南有麻哈江，即邦水河之上源。）南距府六十里。领长官司二。乐平长官司（州西北。洪武二十四年五月置，属云南，后属平越卫。弘治七年五月来属。东北有马场山。南有乐平溪。）平定长官司（州西北。洪武二十二年置，属平越卫。三十年属清平卫。弘治七年五月来属。东有山江河。）
