标题: 王时柯传
章节类型: 志
卷数: 220
URL: https://www.xuges.com/ls/mingshi/0709.htm
原始标题: 王时柯

==================================================

王时柯，字敷英，万安人。正德十二年进士。授行人。嘉靖三年擢御史，疏言：“桂萼辈以议礼迎合，传升美官。薛蕙、陈相、段续、胡侍等，连章论劾，实出至公。今佞人超迁而群贤获罪，恐海内闻之，谓陛下好谀恶直。愿采忠谠之言，消朋比之祸，特宽蕙等而听席书、方献夫辞职，除张璁、桂萼别任，则是非不谬，人情悦服。”忤旨切责。未几，有伏阙之事，再予杖，除名。时御史疏争“大礼”居首者余翱，字大振，定远人，正德中进士。嘉靖二年为御史，尝劾司礼太监张佐蒙蔽罪。明年七月，与时柯等被杖戍边。居戍所十四年。皇子生，赦还。穆宗即位，时柯、翱皆复官，赠时柯光禄少卿。
