标题: 三公三孤
章节类型: 志
卷数: 1368
URL: https://www.xuges.com/ls/mingshi/2471.htm
原始标题: 三公三孤

==================================================

太师、太傅、太保为三公，（正一品）少师、少傅、少保为三孤，（从一品）掌佐天子，理阴阳，经邦弘化，其职至重。无定员，无专授。洪武三年，授李善长太师，徐达太傅。（先是，常遇春已赠太保。）三孤无兼领者。建文、永乐间罢公、孤官，仁宗复设。（永乐二十二年八月，复置三公、三少。）宣德三年，敕太师、英国公张辅，少师、吏部尚书蹇义，少傅、兵部尚书、华盖殿大学士杨士奇，少保兼太子少傅、户部尚书夏原吉，各辍所领，侍左右，咨访政事。公孤之官，几于专授。逮义、原吉卒，士奇还领阁务。自此以后，公、孤但虚衔，为勋戚文武大臣加官、赠官。而文臣无生加三公者，惟赠乃得之。嘉靖二年加杨廷和太傅，辞不受。其后文臣得加三公惟张居正，万历九年加太傅，十年加太师。
