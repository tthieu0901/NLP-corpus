标题: 公主传(2)
章节类型: 表
卷数: 83
URL: https://www.xuges.com/ls/mingshi/0083.htm
原始标题: (2)

==================================================

◎宣宗二女顺德公主，正统二年下嫁石璟。璟，昌黎人。天顺五年，曹钦反，璟帅众杀贼，擒其党脱脱。诏奖劳。成化十四年奉祀南京，逾年卒。常德公主，章皇后生。正统五年下嫁薛桓。成化六年薨。◎英宗八女重庆公主，与宪宗同母。天顺五年下嫁周景。景字德彰，安阳人，好学能书。英宗爱之，闲燕游幸多从。宪宗立，命掌宗人府事。居官廉慎，诗书之外无所好。主事舅姑甚孝，衣履多手制，岁时拜谒如家人礼。景每早朝，主必亲起视饮食。主之贤，近世未有也。弘治八年，景卒。又四年，主薨，年五十四。子贤历官都指挥佥事，有声。嘉善公主，母王惠妃。成化二年下嫁王增，兵部尚书骥孙也。弘治十二年薨。淳安公主，成化二年下嫁蔡震。震行醇谨。正德中，刘瑾下狱，诏廷讯。有问者，瑾辄指其人附己，廷臣无敢诘。震历声曰：“我皇家至戚，应不附尔！”趣狱卒考掠之，瑾乃服罪，以是知名。嘉靖中卒，赠太保，谥康僖。崇德公主，母杨安妃。成化二年下嫁杨伟，兴济伯善孙也。弘治二年薨。广德公主，母万宸妃。成化八年下嫁樊凯。二十年八月薨。宜兴公主，母魏德妃。成化九年下嫁马诚。正德九年薨。隆庆公主，母高淑妃。成化九年下嫁游泰。十五年薨。嘉祥公主，母妃刘氏。成化十三年下嫁黄镛。后六年薨。◎景帝一女固安公主，英宗复辟，降称郡主。成化时，年已长，宪宗以阁臣奏，五年十一月下嫁王宪。礼仪视公主，以故尚书蹇义赐第赐之。◎宪宗五女仁和公主，弘治二年下嫁齐世美。嘉靖二十三年薨。永康公主，弘治六年下嫁崔元。元，代州人，世宗入继，以迎立功封京山侯，给诰券。礼部言：“奉迎乃臣子之分，遽膺封爵，无故事。”帝曰：“永乐初年，太宗入继大统，驸马都尉王宁以翊戴功封永春侯，何得言无故事。”给事中底蕴、御史高越等连章论其不可。皆不听。已，坐张延龄事下诏狱，寻释。元好交文士，播声誉，宠幸优渥，勋臣戚畹莫敢望焉。嘉靖二十八年卒。赠左柱国太傅兼太子太傅，谥荣恭。驸马封侯赠官不以军功自元始。主先元薨。德清公主，弘治九年下嫁林岳。岳字镇卿，应天人，少习举子业，奉母孝，抚弟峦极友爱。主亦有贤行，事姑如齐民礼。岳卒于正德十三年，主孀居三十一年始薨。长泰公主，成化二十三年薨，追册。仙游公主，弘治五年薨，追册。◎孝宗三女太康公主，弘治十一年薨，未下嫁。永福公主，嘉靖二年下嫁邬景和。景和，昆山人，尝奉旨直西苑，撰玄文，以不谙玄理辞。帝不悦。时有事清馥殿，在直诸臣俱行祝厘礼，景和不俟礼成而出。已而赏赉诸臣，景和与焉。疏言：“无功受赏，惧增罪戾。乞容辞免，俾洗心涤虑，以效他日马革裹尸、啣环结草之报。”帝大怒，谓诅咒失人臣礼，削职归原籍，时主已薨矣。三十五年入贺圣诞毕，因言：“臣自五世祖寄籍锦衣卫，世居北地。今被罪南徙，不胜犬马恋主之私。扶服入贺，退而私省公主坟墓，丘封翳然，荆棘不剪。臣切自念，狐死尚正首丘，臣托命贵主，独与逝者魂魄相吊于数千里外，不得春秋祭扫，拊心伤悔，五内崩裂。臣之罪重，不敢祈恩，惟陛下幸哀故主，使得寄籍原卫，长与相依，死无所恨。”帝怜而许之。隆庆二年复官。卒赠少保，谥荣简。永淳公主，下嫁谢诏。◎睿宗二女长宁公主，早薨。善化公主，早薨。嘉靖四年，二主同日追册。◎世宗五女常安公主，未下嫁。嘉靖二十八年薨，追册。思柔公主，后常安主二月薨，年十二，追册。宁安公主，嘉靖三十四年下嫁李和。归善公主，嘉靖二十三年薨，追册，葬祭视太康主。嘉善公主，嘉靖三十六年下嫁许从诚。四十三年薨。◎穆宗六女蓬莱公主，早薨。太和公主，早薨。隆庆元年与蓬莱主同日追册。寿阳公主，万历九年下嫁侯拱辰。国本议起，拱辰掌宗人府，亦具疏力争。卒赠太傅，谥荣康。永宁公主，下嫁梁邦瑞。万历三十五年薨。瑞安公主，神宗同母妹。万历十三年下嫁万炜。崇祯时，主累加大长公主。所产子及庶子长祚、弘祚皆官都督。炜官至太傅，管宗人府印。尝以亲臣侍经筵，每文华进讲，佩刀入直。李建泰西征，命炜以太牢告庙，年七十余矣。国变，同子长祚死于贼。弘祚投水死，长祚妻李氏亦赴井死。延庆公主，万历十五年下嫁王昺。昺尝救御史刘光复，触帝怒，削职。光宗立，复官。◎神宗十女荣昌公主，万历二十四年下嫁杨春元。四十四年，春元卒。久之，主薨。寿宁公主，二十七年下嫁冉兴让。主为神宗所爱，命五日一来朝，恩泽异他主。崇祯时，洛阳失守，庄烈帝命兴让同太监王裕民、给事中叶高标往慰福世子于河北。都城陷，兴让死于贼。静乐、云和、云梦、灵丘、仙居、泰顺、香山、天台八公主，皆早世，追册。◎光宗九女怀淑公主，七岁而薨，追册。余五女皆早世，未封。宁德公主，下嫁刘有福。遂平公主，天启七年下嫁齐赞元。崇祯末，赞元奔南京，主前薨。乐安公主，下嫁巩永固。永固，字洪图，宛平人，好读书，负才气。崇祯十六年二月，帝召公、侯、伯于德政殿，言：“祖制，勋臣驸马入监读书，习武经弓马。诸臣各有子弟否？”成国公朱纯臣、定国公徐允祯等皆以幼对。而永固独上疏，请肄业太学。帝褒答之。总督赵光抃以边事系狱，特疏申救。又请复建文皇帝庙谥。事虽未行，时论韪焉。甲申春，贼破宣、大，李邦华请太子南迁，为异议所格。及事急，帝密召永固及新乐侯刘文炳护行。叩头言：“亲臣不藏甲，臣等难以空手搏贼。”皆相向涕泣。十九日，都城陷。时公主已薨，未葬，永固以黄绳缚子女五人系柩旁，曰：“此帝甥也，不可污贼手。”举剑自刎，阖室自焚死。◎熹宗二女皆早世。◎庄烈帝六女坤仪公主，周皇后生。追谥。长平公主，年十六，帝选周显尚主。将婚，以寇警暂停。城陷，帝入寿宁宫，主牵帝衣哭。帝曰：“汝何故生我家！”以剑挥斫之，断左臂；又斫昭仁公主于昭仁殿。越五日，长平主复苏。大清顺治二年上书言：“九死臣妾，跼蹐高天，愿髡缁空王，稍申罔极。”诏不许，命显复尚故主，土田邸第金钱车马锡予有加。主涕泣。逾年病卒。赐葬广宁门外。余三女，皆早世，无考。
