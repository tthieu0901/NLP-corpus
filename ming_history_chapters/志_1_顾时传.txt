标题: 顾时传
章节类型: 志
卷数: 1
URL: https://www.xuges.com/ls/mingshi/0125.htm
原始标题: 卷14 顾时

==================================================

顾时，字时举，濠人。倜傥好奇略。从太祖渡江，积功由百夫长授元帅。取安庆、南昌、庐州、泰州，擢天策卫指挥同知。李济据濠州，时从平章韩政讨降之。攻张士诚升山水寨，引小舫绕敌舟，舟中多俯视而笑。时乘其懈，帅壮士数人，大呼跃入舟。众大乱，余舟竞进。五太子来援，薛显又败之，五太子等降。遂从大将军平吴，旋师取山东。洪武元年，拜大都督府副使兼同知率府事。从大将军定河南北，浚闸以通舟师，自临清至通州。下元都，与诸将分逻古北诸隘口。从大军取平阳，克崞州，获逃将王信等四十六人。取兰州，围庆阳。张良臣耀兵城下，击败之，获其劲将九人。良臣乃不敢复出。庆阳平。徐达还京，令时将骑兵略静宁州，走贺宗哲。西边悉平。三年进大都督同知，封济宁侯，禄千五百石，予世券。四年为左副将军，副傅友德帅河南、陕西步骑伐蜀。自兴元进克阶、文，败蜀兵于汉州，遂克成都。明年副李文忠北征，分道入沙漠。迷失道，粮且尽。遇寇，士疲不能战。时帅麾下数百人，跃马冲击。敌众引去，获其辎重粮畜以归，军声大振。六年从徐达镇北平。逾年，召还。八年复出镇。十二年卒，年四十六。葬钟山。追封滕国公，谥襄靖，祔祭功臣庙。时能以少击众，沉鸷不伐。帝甚重之。子敬，金吾卫镇抚，十五年嗣侯，为左副将军。平龙泉山寇有功。二十三年追论胡惟庸党，榜列诸臣，以时为首，敬坐死，爵除。
