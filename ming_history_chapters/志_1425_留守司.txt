标题: 留守司
章节类型: 志
卷数: 1425
URL: https://www.xuges.com/ls/mingshi/2541.htm
原始标题: 留守司

==================================================

留守司。正留守一人，（正二品）副留守一人，（正三品）指挥同知二人。（从三品）其属，经历司，经历，（正六品）都事。（正七品）断事司，断事，（正六品）副断事，（正七品）吏目各一人。掌中都、兴都守御防护之事。洪武二年，诏以临濠为中都，置留守卫指挥使司，隶凤阳行都督府。十四年，始置中都留守司，统凤阳等八卫，（凤阳卫，凤阳中卫，凤阳右卫，皇陵卫，留守左卫，留守中卫，长淮卫，怀远卫。）防护皇陵，设留守一人，左、右副留守各一人。（属官经历以下，如前所列。）嘉靖十八年，改荆州左卫为显陵卫，置兴都留守司，统显陵、承天二卫，防护显陵，设官如中都焉。
