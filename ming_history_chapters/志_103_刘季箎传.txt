标题: 刘季箎传
章节类型: 志
卷数: 103
URL: https://www.xuges.com/ls/mingshi/0310.htm
原始标题: 刘季箎

==================================================

刘季箎，名韶，以字行，余姚人。洪武中进士。除行人。使朝鲜，却其馈赆。帝闻，赐衣钞，擢陕西参政。陕有逋赋，有司峻刑督，民不能输。季箎至，与其僚分行郡县，悉纵械者，缓为期。民感其德，悉完纳。陕不产碙砂，而岁有课。季箎言于朝，罢之。洪渠水溢，为治堰蓄泄，遂为永利。建文中，召为刑部侍郎。民有为盗所引者，逮至，盗已死，乃召盗妻子使识之。听其辞，诬也，释之。吏亏官钱，诬千余人，悉为辨免。河阳逆旅朱、赵二人异室寝。赵被杀，有司疑朱杀之，考掠诬服。季箎独曰：“是非夙仇，且其装无可利。”缓其狱，竟得杀赵者。扬州民家，盗夜入杀人，遗刀尸傍，刀有记识，其邻家也。官捕鞫之。邻曰：“失此刀久矣。”不胜掠，诬服。季箎使人怀刀就其里潜察之。一童子识曰：“此吾家物。”盗乃得。永乐初，纂修《大典》，命姚广孝、解缙及季箎总其事。八年坐失出下狱，谪外任。逡巡未行，复下狱。久之始释。命以儒服隶翰林院编纂。寻授工部主事，卒于官。
