标题: 顺天府
章节类型: 志
卷数: 1391
URL: https://www.xuges.com/ls/mingshi/2500.htm
原始标题: ·顺天府

==================================================

顺天府。府尹一人，（正三品）府丞一人，（正四品）治中一人，（正五品）通判六人，（正六品，嘉靖后革三人。）推官一人，（从六品）儒学教授一人，（从九品）训导一人。其属，经历司，经历一人，（从七品）知事一人。（从八品）照磨所，照磨一人，（从九品）检校一人。所辖，宛平、大兴二县，各知县一人，（正六品）县丞二人，（正七品）主簿无定员，（正八品）典史一人。司狱司，司狱一人。（从九品）都税司，大使一人，（从九品）副使一人。宣课司，（凡四，正阳门外、正阳门、张家湾、卢沟桥。）税课司，（凡二，安定门外、安定门。）各大使一人。（从九品）税课分司，（凡二，崇文门、德胜门。）各副使一人。递军所、批验所，各大使一人。府尹，掌京府之政令。宣化和人，劝农问俗，均贡赋，节征徭，谨祭祀，阅实户口，纠治豪强，隐恤穷困，疏理狱讼，务知百姓之疾苦。岁立春，迎春、进春，祭先农之神。月朔望，早朝，奏老人坊厢听宣谕。孟春、孟冬，率其僚属行乡饮酒礼。凡勋戚家人文引，每三月一奏。市易平其物价。遇内官监征派物料，虽有印信、揭帖，必补牍面奏。若天子耕耤，行三推礼，则奉青箱播种于后。礼毕，率庶人终亩。府丞，贰京府，兼领学校。治中，参理府事，以佐尹丞。通判，分理粮储、马政、军匠、薪炭、河渠、堤涂之事。推官，理刑名，察属吏。二县，职掌如外县，以近莅辇下，故品秩特优。顺天府即旧北平府。洪武二年置北平行省。九年改为北平布政司，皆以北平为会府。永乐初，改为顺天府。十年，升为府尹，秩正三品，设官如应天府。（顺天府通判，旧六人，内一人管粮，一人管马，一人清军，一人管匠，一人管河，一人管柴炭。嘉靖八年革管河、管柴炭二人。万历九年革清军、管匠二人。十一年复设一人，兼管军匠。）
