标题: 山东(1)
章节类型: 志
卷数: 1208
URL: https://www.xuges.com/ls/mingshi/2239.htm
原始标题: ·山东

==================================================

山东，《禹贡》青、兖二州地。元直隶中书省，又分置山东东西道宣慰司（治益都路）属焉。洪武元年四月置山东等处行中书省。（治济南府。）三年十二月置青州都卫。（治青州府。）八年十月改都卫为山东都指挥使司。九年六月改行中书省为承宣布政使司。领府六，属州十五，县八十九。（为里六千四百有奇。）南至郯城，（与南直界。）北至无棣，（与北直界。）西至定陶，（与北直、河南界。）东至海。距南京一千八百五十里，京师九百里。洪武二十六年编户七十五万三千八百九十四，口五百二十五万五千八百七十六。弘治四年，户七十七万五百五十五，口六百七十五万九千六百七十五。万历六年，户一百三十七万二千二百六，口五百六十六万四千九十九。济南府（元济南路，属山东东西道宣慰司。）太祖吴元年为府。领州四，县二十六：历城（倚。天顺元年建德王府。南有历山。东有华不注山。有大清河在西北，即济水故道，自寿张县流经县界，东北至利津入海。又小清河，即济之南源，一名泺水，出城西趵突泉，经城北，下流至乐安县入海。又大明湖在城内。又东北有堰头镇巡检司。）章丘（府东。东有长白山，又有黉山。南有东陵山，又有长城岭。又小清河在北。又东有淯河，一名绣江，合诸泉西北汇为白云湖，下流入小清河。）邹平（府东北。西南有长白山，接章丘、长山二县界。北有小清河。）淄川（府东。元般阳路治此，属山东东西道宣慰司。太祖吴元年改路为淄川州，县仍为附郭。二年七月，州废，来属。西南有夹谷山。南有原山，与莱芜县界，其山阴淄水出焉。又西有孝妇河，自益都县流入，合泷、萌、般诸水，下流入小清河。）长山（府东北。元属般阳路。洪武二年七月来属。西南有长白山。西北有小清河。南有孝妇河。）新城（府东北。元属般阳路。洪武二年七月来属。七年十二月省入长山、高苑二县，后复置。北有小清河。西北有孝妇河。东有乌河，其上流即时水，下流至高苑县入小清河。）齐河（府西。元属德州。洪武二年七月改属府。有大清河。）齐东（府东。元属河间路。洪武初来属。北有大清河。东有减水河，成化元年开浚，泄小清河涨溢入大清河。）济阳（府北。南有大清河。）禹城（府西北。元属曹州。洪武二十年来属。西有漯水枯河，俗名土河。）临邑（府北。元属河间路。洪武初来属。西北有盘河。）长清（府西南。元属泰安州。洪武二年七月改属府。东南有青崖山、隔马山、方山。西南有大清河。又有沙河，自县南流入焉，亦曰沙沟河。又东南有石都寨巡检司。）肥城（府西南。元属济宁路。洪武二年七月来属。西北有巫山，一名孝堂山，肥水出焉，西流入大清河。）青城（府东北。元属河间路。洪武二年省入邹平、齐东二县。十三年十一月复置，来属。北有大清河。北有大石关，旧置巡检司，后废。）陵（府西北。元德州，治安德县，直隶中书省。洪武元年省安德县入州。七年七月移州於故陵县。十三年十一月置陵县於此。东有德河，下流西入卫河。）泰安州（元直隶中书省。）洪武初来属，以州治奉符县省入。（北有泰山，即岱宗也，亦曰东岳，汶水出焉，下流至汶上县合大清河。又东南有徂徕山。南有梁父山。又城西有泰安巡检司。）北距府百八十里。领县二：新泰（州东南。西北有宫山，本名新甫。西南有龟山。东北有小汶河，西流合汶水。又西有上四庄巡检司。）莱芜（州东。洪武初，改属济南府。二年仍来属。东北有原山，其山阳汶水别源出焉。又西南有冠山。西北有韶山。诸山多产铜铁锡。）德州（元陵州，属河间路。）洪武元年降为陵县，属济宁府。二年七月改属德州。七年七月省陵县，移德州治焉。（西有卫河。东南有故笃马河，俗名土河。）东南距府二百八十里。领县二：德平（州东。东北有般河，亦曰盘河，或以为古钩盘也。）平原（州东南。）武定州（元棣州，治厌次县，属济南路。）洪武初，州县俱废。六年六月复置州，改名乐安。宣德元年八月改为武定州。（永乐十五年，汉王府迁於此。宣德元年除。南有大清河，又有土河，又有商河。东南有清河巡检司。）西南距府二百四十里。领县四：阳信（州北。元属棣州。东有商河。）海丰（州东北。洪武六年六月析乐安州南地置，属滨州，后来属。东北滨海。又北有鬲津河，又有无棣县，元属棣州，洪武初省。东北有大沽河口巡检司。）乐陵（州西北。旧治在县之咸平镇，属沧州，洪武元年改属济宁府，二年移治富平镇，七月来属。南有般河及鬲津河，又有土河。西南又有商河。西北有旧县镇巡检司。）商河（州西南。南有商河。）滨州洪武初，以州治渤海县省入。（东北滨海，产盐。南有大清河。北有士伤河，即鬲津别名也。）西南距府三百五十里。领县三：利津（州东。东北滨海，有永阜等盐场。东有大清河，流入海。又东北有丰国镇巡检司。）沾化（州西北。东北滨海，有富国等盐场。又有久山镇巡检司。）蒲台（州南。元属般阳路。洪武二年七月来属。东滨海。北有大清河。）兖州府（元兖州，属济宁路。）洪武十八年升为兖州府。领州四，县二十三。东北距布政司三百五十里。滋阳（倚。洪武三年四月建鲁王府。元曰嵫阳。洪武初，省入州。十八年复置。成化间，改为滋阳。泗水在东，又有沂水，自曲阜县西流来合焉。）曲阜（府东。东南有尼山，沂水所出。又东有防山。北有泗水。又有洙水，西南流入於沂水。又北有孔林。）宁阳（府北。西北有汶水，支流为洸水。洸水者，洙水也，洸、洙相入受，通称也，俱西南入运河。又东北有堽城堰，即汶、洸分流处也。）邹（府东南。元属滕州。洪武二年七月改属。东南有峄山，亦曰邾峄，又曰邹峄。东北有昌平山。西南有凫山。又有泗河。）泗水（府东。东有陪尾山，泗水出焉，经县北，下流至南直清河县入淮。）滕（府东南。元滕州，治滕县，属益都路。洪武二年七月，州废，县属济宁府。十八年来属。东南有桃山。东北有连青山。又西南有新运河，北自南阳，南至境山，长一百九十四里，嘉靖四十四年所开，又薛水，源自县东高、薛二山间，西南流，合漷水，一名南沙河，至沛县入运。又有北沙河在县北，西流经鱼台入招湖。又南有沙沟集巡检司。）峄（府东南。元峄州，属益都路。洪武二年降为县，属济宁府，后来属。东南有柱子山，旧名葛峄山，氶水流其下。又北有君山，一名抱犊山，西泇水所出，东南流至三合村，有东泇河自沂水来会焉。又南合武河、彭、氶诸水注於泗，谓之泇口。万历中，改为运道，自夏镇至直河口，凡二百六十余里，避黄河之险者三百三十里。又西北有邹坞镇巡检司，嘉靖中，移於县西拖梨沟。又东南有台庄巡检司，万历三十四年置。）金乡（府西南。元属济宁路。洪武十八年来属。金莎岭在东。大河在西南。）鱼台（府西南。元属济州。洪武元年属徐州。二年七月属济宁府。十八年来属。泗河在东，即运道也。北有菏水，一名五丈沟，东入泗。又东有谷亭镇，嘉靖九年，黄河决於此。又南有塌场口，洪武、永乐间，为运道所经。）单（府西南。元单州，属济宁路。洪武元年省州治单父县入州。二年七月乃降州为县，属济宁府。十八年来属。旧城在南，正德十四年五月因河决改迁。南滨大河。）城武（府西南。元属曹州。洪武四年属济宁府。十八年来属。县城，正德十四年五月因河决改迁。南有故黄河，即洪武间之运道也，弘治后堙。）济宁州（元任城县，为济州治。至正八年罢济州，徙济宁路治此。）太祖吴元年为济宁府。十八年降为州，以州治任城县省入。（南临会通河。西有马肠湖。又东南有鲁桥镇巡检司。）东距府六十里。领县三：嘉祥（州东。元属单州。洪武二年来属。南有塔山。东有会通河。北有故黄河，一名塔章河，即塌场口之上流也。）钜野（州西北。元为济宁路治，至正八年徙路治任城县，以县属焉。南有高平山。东有钜野泽，元末为黄河所决，遂涸。东南有会通河。西南有故黄河，弘治后堙。西有安兴集巡检司。）郓城（州西北。西有灉水，又有故黄河，又有故济水在西南。）
