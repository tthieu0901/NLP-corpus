标题: 容师偃传
章节类型: 志
卷数: 958
URL: https://www.xuges.com/ls/mingshi/1746.htm
原始标题: ·容师偃

==================================================

容师偃，香山人。父患瘫疾，扶持不离侧。正德十二年，寇掠其乡，师偃负父而逃。追者急，父麾使遁，泣曰：“父子相为命，去将安之。”俄被执，贼灼其父，师偃号泣请代。贼从之，父得释，而师偃焚死。后有刘静者，万安诸生。嘉靖间，流贼陷其县，负母出奔。遇贼，将杀母，静以身翼蔽求代死。贼怒，攒刃杀之，犹抱母不解，尸阅七日不变。万历元年旌表。又有温钺者，大同人。父景清有胆力。嘉靖三年，镇兵叛，杀巡抚张文锦。其后，巡抚蔡天佑令景清密捕首恶，戮数人，其党恨之。十二年复叛，杀总兵李瑾，因遍索昔年为军府效命者。景清深匿不出，遂执钺及其母王氏以去，令言景清所在。钺曰：“尔欲杀我父，而使我言其处，是我杀父也。如仇不可解，则杀我舒愤足矣。”贼不听，逼母使言，母大骂不辍。贼怒，支解以怵钺。钺大哭且骂，并被杀。事平，母子并获旌。
