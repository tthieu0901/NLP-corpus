标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)

==================================================

肃庄王楧，太祖第十四子。洪武十一年封汉王。二十四年命偕卫、谷、庆、宁、岷五王练兵临清。明年改封肃。又明年，诏之国，以陕西各卫兵未集，命驻平凉。二十八年始就藩甘州。诏王理陕西行都司甘州五卫军务。三十年令督军屯粮，遇征伐以长兴侯耿炳文从。建文元年乞内徙，遂移兰州。永乐六年，以捶杀卫卒三人及受哈密进马，逮其长史官属。已，又听百户刘成言，罪平凉卫军，敕械成等京师。十七年薨。子康王瞻焰嗣。宣德七年上一护卫。府中被盗，为榜募告捕者。御史言非制，罪其长史杨威。瞻焰又请加岁禄。敕曰：“洪武、永乐间，岁禄不过五百石，庄王不言者，以朝廷念远地转输难故也。仁考即位，加五百石矣。朕守祖制不敢违。”正统元年上言：“甘州旧邸改都司，而先王坟园尚在，乞禁近邸樵采。”从之。天顺三年上马五百匹备边，予直不受。帝强予之。八年薨。子简王禄埤嗣，成化十五年薨。子恭王贡錝嗣，嘉靖十五年薨。世子真淤、长孙弼桓皆早卒，次孙定王弼桄嗣，四十一年薨。子缙炯先卒，孙怀王绅堵嗣，逾二年薨。无子，靖王第四子弼柿子辅国将军缙𤏳，以属近宜嗣。礼官言，缙𤏳，怀王从父，不宜袭。诏以本职理府事，上册宝，罢诸官属。穆宗即位，定王妃吴氏及延长王真滰等先后上言：“圣祖刈群雄，定天下，报功之典有隆无替。臣祖庄王受封边境，操练征戍，屏卫天家。不幸大宗中绝，反拘于昭穆之次，不及勋武继绝之典，非所以崇本支，厚藩卫也。”下部议，议以郡王理藩政。帝不许。隆庆五年，特命缙𤏳嗣肃王，设官属之半。万历十六年薨，谥曰懿。子宪王绅尧嗣，四十六年薨。子识鋐嗣。崇祯十六年冬，李自成破兰州，被执，宗人皆死。辽简王植，太祖第十五子。洪武十一年封卫王，二十五年改封辽。明年就藩广宁。以宫室未成，暂驻大凌河北，树栅为营。帝命武定侯郭英为筑城郭宫室。英，王妃父也，督工峻急。会高丽自国中至鸭绿江皆积粟，帝虑其有阴谋，而役作军士艰苦，令辍役。至三十年，始命都督杨文督辽东诸卫士缮治之，增其雉堞，以严边卫。复图西北沿边要害，示植与宁王权，谕之曰：“自东胜以西至宁夏、河西、察罕脑儿，东胜以东至大同、宣府、开平，又东南至大宁，又东至辽东，抵鸭绿江，北至大漠，又自雁门关外，西抵黄河，渡河至察罕脑儿，又东至紫荆关，又东至居庸关及古北口，又东至山海卫，凡军民屯种地，毋纵畜牧。其荒旷地及山场，听诸王驸马牧放樵采，东西往来营驻，因以时练兵防寇。违者论之。”植在边，习军旅，屡树军功。建文中，“靖难”兵起，召植及宁王权还京。植渡海归朝，改封荆州。永乐元年入朝，帝以植初贰于已，嫌之。十年削其护卫，留军校厨役三百人，备使令。二十二年薨。子长阳王贵烚嗣。初，植庶子远安王贵燮、巴东王贵煊尝告其父有异谋。及父死，又不奔丧。仁宗即位，皆废为庶人。正统元年，府僚乞加王禄。敕曰：“简王得罪朝廷，成祖特厚待，仁宗朝加禄，得支二千石。宣宗又给旗军三百人，亲亲已至。王素乖礼度，府臣不匡正，顾为王请乎！”不许。三年，巡抚侍郎吴政奏王不友诸弟，待庶母寡恩，捶死长史杜述，居国多过。召讯京师，尽得其淫秽黩伦、凶暴诸不法事。明年四月废为庶人，守简王园。弟肃王贵〈火受〉嗣，成化七年薨。子靖王豪墭嗣，十四年薨。子惠王恩鑙嗣。弘治五年，松滋王府诸宗人恩鑡等阑入荆州府支岁禄，恩鑙禁之，皆怨。已，仪宾袁镛复诱恩鑡等招群小，夺军民商贾利。恩鑙发其事，恩鑡等愈怨，谋杀王。朝廷遣官按实，幽恩鑡等凤阳，谪戍其党有差。恩鑙阴使送者刑梏之，毙八十余人。不数日，世子暴卒。八年，恩鑙疽发背薨。子恭王宠涭嗣，与弟光泽王宠澴友爱，饮食服御必俱。宠澴有令德，宠涭有事必咨之后行。正德十六年薨。子庄王致格嗣，病不视事。妃毛氏明书史，沉毅有断，中外肃然，贤声闻天下。嘉靖十六年，致格薨。子宪㸅嗣，以奉道为世宗所宠，赐号清微忠教真人，予金印。隆庆元年，御史陈省劾宪㸅诸不法事，诏夺真人号及印。明年，巡按御史郜光先复劾其大罪十三，命刑部侍郎洪朝选往勘，具得其淫虐僣拟诸罪状。帝以宪㸅宜诛，念宗亲免死，废为庶人，锢高墙。初，副使施笃臣憾宪㸅甚，朝选至湖广，笃臣诈为宪㸅书馈朝选，因劫持之。宪㸅建白纛，曰“讼冤之纛”。笃臣惊曰：“王反矣。”使卒五百围王宫。朝选还朝，实王罪，不言王反。大学士张居正家荆州，故与宪㸅有隙，嫌朝选不坐宪㸅反。久之，属巡抚都御史劳堪罗织朝选，死狱中。其后居正死，宪㸅讼冤，籍居正家，而笃臣亦死。辽国除，诸宗隶楚藩，以广元王术〈土周〉为宗理。庆靖王栴，太祖第十六子。洪武二十四年封。二十六年就藩宁夏。以饷未敷，令驻庆阳北古韦州城，就延安、绥、宁租赋。二十八年诏王理庆阳、宁夏、延安、绥德诸卫军务。三十年始建邸。王好学有文，忠孝出天性。成祖善之，令岁一至韦州度夏。宣德初，言宁夏卑湿，水泉恶，乞仍居韦。不许，令岁一往来，如成祖时。正统初，宁夏总兵官史昭奏王沮边务，占灵州草场畜牧，遣使由绥德草地往还，煽惑土民。章未下，或告王阅兵，造戎器，购天文书。栴疑皆昭为之。三年上书，请徙国避昭。英宗不可，贻书慰谕。其年薨，子康王秩煃嗣。景泰元年以宁夏屡被兵，乞徙内地，不许。成化五年薨。子怀王邃欻嗣，十五年薨。弟庄王邃塀嗣，弘治四年薨。子恭王寘錖嗣，十一年薨。子定王台浤嗣。正德五年，安化王寘鐇反，台浤稽首行君臣礼。诏削护卫，革禄三之一，戍其承奉、长史。嘉靖三年，台浤贿镇守太监李昕、总兵官种勋，求为奏请复禄。昕、勋不纳，台浤衔之。会宁夏卫指挥杨钦等得罪于巡抚都御史张璿，谋藉王杀璿及勋。事觉，下都司、按察司按治，钦等诬台浤不轨，璿以闻。帝使太监扶安、副都御史王时中等复按。上言：“台浤他罪有之，无谋不轨事。”诏廷臣定议，坐前屈事寘鐇，蒙恩不悛，煽构群小，谋害守臣，废为庶人，留邸，岁与米三百石，以其叔父巩昌王寘銂摄府事。寘銂裁庆邸宫妃薪米，取邸中金帛万计。台浤子鼒櫍幼失爱于父，逃寘銂所。寘銂造台浤谋逆谣语，使寺人诱鼒櫍吟诵，图陷台浤自立。怀王妃王氏奏寘銂裁减衣食，至不能自存。丰林王台瀚亦欲陷寘銂，遂发其渎乱人伦诸罪。验实，废为庶人，幽高墙。廷议谓台浤父子乖离，从台浤西安，而封鼒櫍世子，视府事，十一年十月也。十五年以两宫徽号恩复台浤冠带，薨。鼒櫍先卒，弟惠王鼒枋嗣。好学乐善，以礼饬诸宗。世宗赐之敕，建坊表之。宁夏筑边墙，鼒枋出银米佐工。万历二年薨。子端王倪𤏳嗣，十六年薨。子宪王伸域嗣，十九年薨。明年，宁夏贼哱拜反，王妃方氏匿其子帅锌地窖中，自经死。时寿阳嗣王倪爋，哱拜胁降之，不屈，为所囚。镇原王伸塇理府事，谋袭贼弗克，府中人皆被杀。贼平，御史刘芳誉言：“诸宗死节者俱应恤录，方妃宜建祠旌表。”诏从之，给银一万五千两，分振诸宗人。帅锌嗣，薨。子倬纮嗣。崇祯十六年，流贼破宁夏，被执。安塞王秩炅，靖王季子也，十二而孤，母位氏诲之。性通敏，过目不忘，善古文。遇缙绅学士，质难辨惑，移日不倦。所著有《随笔》二十卷。庶人寘鐇，祖秩炵，靖王第四子也。封安化王。父邃墁，镇国将军，以寘鐇袭王爵。性狂诞，相者言其当大贵，巫王九儿教鹦鹉妄言祸福，寘鐇遂觊望非分。宁夏指挥周昂，千户何锦、丁广，卫学诸生孙景文、孟彬、史连辈，皆往来寘鐇所。正德五年，帝遣大理少卿周东度宁夏屯田。东希刘瑾意，以五十亩为一顷，又亩敛银为瑾贿，敲扑惨酷，戍将卫卒皆愤怨。而巡抚都御史安惟学数杖辱将士妻，将士衔刺骨。寘鐇知众怒，令景文饮诸武臣酒，以言激之，诸武臣多愿从寘鐇者。又令人结平虏城戍将及素所厚张钦等。会有边警，参将仇钺、副总兵杨英帅兵出防御。总兵官姜汉简锐卒六十人为牙兵，令周昂领之，遂与何锦定约。四月五日，寘鐇设宴，邀抚、镇官饮于第，惟学、东不至。锦、昂帅牙兵直入，杀姜汉及太监李增、邓广于坐，分遣卒杀惟学、东及都指挥杨忠于公署。遂焚官府，释囚系，撤黄河渡船于西岸以绝渡者。遣人招杨英、仇钺。皆佯许之。英率众保王宏堡，众溃，英奔灵州。钺引还，寘鐇夺其军，出金帛犒将士。伪署何锦大将军，周昂、丁广副将军，张钦先锋，魏镇、杨泰等总兵都护。令孙景文作檄，以讨刘瑾为名。陕西总兵官曹雄闻变，遣指挥黄正驻灵州，檄杨英督灵州兵防黄河。都指挥韩斌、总兵官侯勋、参将时源各以兵会。英密使苍头报仇钺为内应，令史墉浮渡夺西崖船，营河东，焚大、小二坝草。寘鐇惧，令锦等出御，独留昂守城，使使召钺。钺称病，昂来问疾，钺刺昂死。令亲兵驰寘鐇第，击杀景文、连等十余人，遂擒寘鐇，迎英众入。寘鐇反十有八日而擒。锦、广、泰、钦先后皆获，械送伏诛。寘鐇赐死，诸子弟皆论死。有孙鼒材逃出，削发为僧，居永宁山中。未几，为土僧所凌，诣官言状。传至京，安化宫人左宝瓶在浣衣局，使验之，咤曰：“此鼒材殿下也。”帝念其自归，免死，安置凤阳。
