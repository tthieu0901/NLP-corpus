标题: 王良传
章节类型: 志
卷数: 84
URL: https://www.xuges.com/ls/mingshi/0258.htm
原始标题: ·王良

==================================================

王良，字天性，祥符人。洪武末，累官佥都御史，坐缓其僚友狱，贬刑部郎中。建文中，历迁刑部左侍郎。议减燕府人罪，不称旨，出为浙江按察使。燕王即位，颇德之，遣使召良。良执使者将斩之，众劫之去。良集诸司印于私第，将自杀，未即决。妻问故。曰：“吾分应死，未知所以处汝耳。”妻曰：“君男子，乃为妇人谋乎？”馈良食。食已，抱其子入后园，置子池旁，投水死。良殓妻毕，以子付友人家，遂积薪自焚，印俱毁。成祖曰：“死固良分，朝廷印不可毁。毁印，良不得无罪。”徙其家于边。
