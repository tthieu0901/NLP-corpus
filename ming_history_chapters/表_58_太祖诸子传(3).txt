标题: 太祖诸子传(3)
章节类型: 表
卷数: 58
URL: https://www.xuges.com/ls/mingshi/0058.htm
原始标题: (3)

==================================================

晋恭王棡，太祖第三子也。学文于宋濂，学书于杜环，洪武三年封。十一年就藩太原，中道笞膳夫。帝驰谕曰：“吾帅群英平祸乱，不为姑息。独膳夫徐兴祖，事吾二十三年未尝折辱。怨不在大，小子识之。”棡修目美髯，顾盼有威，多智数。然性骄，在国多不法。或告棡有异谋。帝大怒，欲罪之，太子力救得免。二十四年，太子巡陕西归，棡随来朝，敕归藩。自是折节，待官属皆有礼，更以恭慎闻。是时，帝念边防甚，且欲诸子习兵事，诸王封并塞居者皆预军务。而晋、燕二王，尤被重寄，数命将兵出塞及筑城屯田。大将如宋国公冯胜、颍国公傅友德皆受节制。又诏二王，军中事大者方以闻。三十一年三月薨，子定王济熺嗣。永乐初，帝以济熺纵下，黜其长史龙潭。济熺惧，欲上护卫。不许。弟平阳王济熿，幼狠戾，失爱于父。及长，太祖召秦、晋、燕、周四世子及庶子之长者，教于京师。济熿与燕王子高煦、周王子有爋邪诡相比，不为太祖所爱。济熺既嗣王，成祖封济熿平阳王。济熿追憾父，并憾济熺不为解，嗾其弟庆成王济炫等日诉济熺过于朝，又诱府中官校，文致其罪，历年不已。十二年，帝夺济熺爵，及世子美圭皆为庶人，俾守恭王园，而立济熿为晋王。济熿既立，益横暴，至进毒弑嫡母谢氏，逼烝恭王侍儿吉祥，幽济熺父子，蔬食不给。父兄故侍从宫人多为所害，莫敢言。恭王宫中老媪走诉成祖，乃即狱中召晋府故承奉左微问之，尽得济熿构济熺状。立命微驰召济熺父子，济熺幽空室已十年矣。左微者，故因济熺牵连系狱，或传微死已久。及至，一府大惊。微入空室，释济熺父子，相抱持大恸。时帝北征，驻驿沙城，济熺父子谒行在所。帝见济熺病，恻然，封美圭平阳王，使奉父居平阳，予以恭王故连伯滩田。会帝崩，济熿遂不与美圭田。仁宗连以书谕，卒不听。又闻朝廷赐济熺王者冠服及他赉予，益怨望。成祖、仁宗之崩，不为服，使寺人代临，幕中广致妖巫为诅咒不辍。宣宗即位，济熿密遣人结高煦谋不轨，宁化王济焕告变。比擒高煦，又得济熿交通书，帝未之问也，而济熿所遣使高煦人惧罪及，走京师首实。内使刘信等数十人告济熿擅取屯粮十万余石，欲应高煦，并发其宫中诅咒事。济焕亦至是始知嫡母被弑，驰奏。遣人察实，召至京，示以诸所发奸逆状，废为庶人，幽凤阳。同谋官属及诸巫悉论死。时宣德二年四月也。晋国绝封凡八年，至英宗即位之二月，乃进封美圭为晋王，还居太原。正统六年薨。子庄王钟铉嗣，弘治十五年薨。世子奇源及其子表荣皆前卒，表荣子端王知烊嗣。知烊七岁而孤，能尽哀，居母丧呕血，芝生寝宫。嘉靖十二年薨。无子，再从子简王新㙉嗣。新化王表槏、荥泽王表檈者，端王诸父也。表槏先卒，子知㸅嗣为新化王，亦前卒，二子新㙉、新墧。端王请新㙉嗣新化王，未封而端王薨，表檈谋摄府事。端王妃王氏曰：“王无后，次及新化王，新化父子卒，有孙新㙉在。”即召入府，拜几筵为丧主。表檈忿曰：“我尊行，顾不得王。”上疏言：“新㙉故新化王长子，不得为人后，新㙉宜嗣新化王，新墧宜嗣晋王。”礼部议新㙉宜嗣，是为简王。新㙉母太妃尚氏严，教子以礼。太妃疾，新㙉叩头露祷。长史有敷陈，辄拜受教。其老也，以弟镇国将军新墧子慎镜摄藩事。万历三年薨，慎镜亦卒。弟惠王慎鋷嗣，七年薨。子穆王敏淳嗣，三十八年薨，子求桂嗣。李自成陷山西，求桂与秦王存枢并为贼所执，入北京，不知所终。庆成王济炫，晋恭王子。其生也，太祖方御庆成宴，因以为封。永乐元年徙居潞州，坐擅发驿马，纵军人为盗，被责，召还太原。十年徙汾州，薨，谥庄惠。曾孙端顺王奇浈，正德中，以贤孝闻，赐敕褒奖。生子七十人，嘉靖初，尚书王琼闻于朝。嗣王表栾朴茂寡言，孝友好文学。嘉靖三十年寿八十，诏书嘉奖，赉以金币。辅国将军奇添，端顺王弟也，早卒。夫人王氏守节奉姑六十余年，世宗时以节孝旌。又温穆王曾孙中尉知〈火恚〉病笃，淑人贺氏欲先死以殉，取澒一勺咽之，左右救夺，遂绝饮食，与知〈火恚〉同时卒。表栾以闻。礼官言《会典》无旌命妇例，世宗特命旌之，谥曰贞烈。西河王奇溯，定王曾孙。三岁而孤。问父所在，即恸哭。长，刻栴檀为父顺简王像，祀之。母病渴，中夜稽颡祷天，俄有甘泉自地涌出。母饮泉，病良已。及卒，哀毁骨立。子表相嗣，亦以仁孝闻，与宁河王表楠、河东嗣王奇淮并为人所称。新堞，恭王七世孙，家汾州。崇祯十四年由宗贡生为中部知县。有事他邑，土寇乘间陷其城，坐免官。已而复任。署事者闻贼且至，亟欲解印去，新堞毅然曰：“此我致命之秋也。”即受之。得贼所传伪檄，怒而碎之，议拒守。邑新遭寇，无应者，乃属父老速去，而己誓必死。妻卢氏，妾薛氏、冯氏，请先死。许之。有女数岁，拊其背而勉之缢。左右皆泣下。乃书表封印，使人驰送京师，冠带望阙拜，又望拜其母，遂自经。士民葬之社坛侧，以妻女祔。先是，土寇薄城，县丞光先与战不胜，自焚死。新堞哭之恸，为之诔曰：“杀身成仁，虽死犹生。”至是，新堞亦死难。
