标题: 唐铎沈溍传
章节类型: 志
卷数: 50
URL: https://www.xuges.com/ls/mingshi/0209.htm
原始标题: 唐铎沈溍

==================================================

唐铎，字振之，虹人。太祖初起兵，即侍左右。守濠州，从定江州，授西安县丞。召为中书省管勾。洪武元年，汤和克延平，以铎知府事，拊辑新附，士民安之。居三年，入为殿中侍御史，复出知绍兴府。六年十二月，召拜刑部尚书。明年改太常卿。丁母忧，特给半俸。十四年，服阕，起兵部尚书。明年，初置谏院，以为谏议大夫。帝尝与侍臣论历代兴废，曰：“使朕子孙如成、康，辅弼如周、召，则可祈天永命。”铎因进曰：“豫教元良，选左右为辅导，宗社万年福也。”帝又谓铎曰：“人有公私，故言有邪正。正言务规谏，邪言务谤谀。”铎曰：“谤近忠，谀近爱。不为所眩，则谗佞自远。”未几，左迁监察御史。请选贤能京官遍历郡县，访求贤才，体察官吏。选历练老成、望隆名重者，居布政、按察之职。帝从之。既复擢为右副都御史，历刑、兵二部尚书。二十二年，置詹事院，命吏部曰：“辅导太子，必择端重之士。三代保傅，礼甚尊严。兵部尚书铎，谨厚有德量，以为詹事。食尚书俸如故。”以铎尝请豫教故也。其年，致仕。二十六年，起太子宾客，进太子少保。二十八年，龙州土官赵宗寿以奏郑国公常茂死事不实，被召，又不至。帝怒，命杨文统大军往讨。而命铎招谕。铎至，廉得茂实病死，宗寿亦伏罪来朝。乃诏文移兵征奉议诸州叛蛮，即以铎参议军事。逾月，诸蛮平。铎相度形势，请设奉议卫及向武、河池、怀集、武仙、贺县诸处守御千户所，镇以官军。皆报可。铎为人长者，性慎密，不妄取予。帝以故旧遇之，尝曰：“铎自友及臣至今三十余年，其与人交不至变色，绝亦不出恶声。”又曰：“都御史詹徽刚断嫉恶，胥吏不得肆其贪，谤讪满朝。唐铎重厚，又谓懦而无为。人心不古，有若是耶！”后徽卒坐罪诛死，而铎恩遇不替。三十年七月，卒于京师，年六十九。赙赠甚厚，命有司护其丧归葬。＊＊＊沈溍，字尚贤，钱塘人。与铎同官兵部，以明敏称。帝尝以勋臣子弟多骫法，撰《大诰》二十二篇，谕天下武臣，皆令诵习，使知儆惕。已，又以谕戒八条，颁示将士。时溍以试兵部侍郎掌部事，一切训饬事宜，皆承旨行之。寻进尚书。广西都司建谯楼、青州卫造军器，皆擅科民财。溍请凡都司卫所营作，必都督府奏准。官给物料，毋擅役民。违者治罪。仍禁武臣预民事。时干戈甫息，武臣暴横，数扞文法，至是始戢，溍力也。帝尝谕致治之要在进贤、退不肖。溍因言：“君子常少，小人常多，在上风厉之耳，贤者举而不仁者远矣。”帝善其言。二十三年，以溍与工部尚书秦逵换官，赐诰奖谕。寻复旧任，后以事免。明初，卫所世籍及军卒勾补之法，皆溍所定。然名目琐细，簿籍烦多，吏易为奸。终明之世颇为民患，而军卫亦日益耗减。语详《兵志》。潮州生陈质，父在戍籍。父没，质被勾补，请归卒业。帝命除其籍。溍以缺军伍，持不可。帝曰：“国家得一卒易，得一士难。”遂除之。然此皆特恩云。
