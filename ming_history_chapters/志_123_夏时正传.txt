标题: 夏时正传
章节类型: 志
卷数: 123
URL: https://www.xuges.com/ls/mingshi/0387.htm
原始标题: 夏时正

==================================================

夏时正，字季爵，仁和人。正统十年进士。除刑部主事。景泰六年以郎中录囚福建，出死罪六十余人。中有减死、诏充所在滨海卫军者，时正虑其入海岛为变，转发之山东，然后以闻。因言：“凡福建减死囚，俱宜戍之北方。”法司是其言，而请治违诏罪。帝特宥之。时正又言：“通番及劫盗诸狱，以待会谳。淹引时月，囚多瘐死。请令所司断决。”诏从之，且推行之天下。天顺初，擢大理寺丞。久之，以便养，迁南京大理少卿。成化五年迁本寺卿。明年春命巡视江西灾伤。除无名税十余万石，汰诸司冗役数万，奏罢不职吏二百余人，增筑南昌滨江堤及丰城诸县陂岸，民赖其利。尝上奏，不具赍奏人姓名，吏科论其简恣。帝宥其罪，录弹章示之。遂乞休归。僦居民舍，布政使张瓒为筑西湖书院居之。家食三十年，年近九十而卒。时正雅好学。闲居久，多所著述，于稽古礼文事尤详。＊＊＊赞曰：金纯等黾勉奉公，当官称职。加之禔躬清白，操行无亏，固列卿之良也。郑辰之廉事，周瑄之治狱，皆有仁人之用心，君子哉。
