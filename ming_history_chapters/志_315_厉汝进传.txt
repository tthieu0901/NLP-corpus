标题: 厉汝进传
章节类型: 志
卷数: 315
URL: https://www.xuges.com/ls/mingshi/0884.htm
原始标题: 厉汝进

==================================================

厉汝进，字子修，滦州人。嘉靖十一年进士。授池州推官，征拜吏科给事中。湖广巡抚陆杰以显陵工成，召为工部等郎。汝进言杰素犯清议，不宜佐司空，并劾尚书甘为霖、樊继祖不职。不纳。三迁至户科都给事中。户部尚书王杲下狱，汝进与同官海宁查秉彝、马平徐养正、巴县刘起宗、章丘刘禄合疏言：“两淮副使张禄遣使入都，广通结纳。如太常少卿严世蕃、府丞胡奎等，皆承赂受嘱有证。世蕃窃弄父权，嗜贿张焰。”词连仓场尚书王暐。嵩上疏自理，且求援于中官以激帝怒。帝责其代杲解释，命廷杖汝进八十，余六十，并谪云南、广西典史。明年，嵩复假考察，夺汝进职。隆庆初，起故官。未至京，卒。秉彝由黄州推官历户科左给事中。数建白时事。终顺天府尹。养正以庶吉士历户科右给事中。隆庆中，官至南京工部尚书。起宗初除衢州推官。召为户科给事中。延绥几饥，请帑金振救。终辽东苑马寺卿。禄以行人司擢户科给事。谪后，自免归。
