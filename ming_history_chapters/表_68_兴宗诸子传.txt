标题: 兴宗诸子传
章节类型: 表
卷数: 68
URL: https://www.xuges.com/ls/mingshi/0068.htm
原始标题: ·兴宗诸子

==================================================

兴宗五子。后常氏生虞怀王雄英、吴王允熥。吕后生惠帝、衡王允熞、徐王允𤐤。虞怀王雄英，兴宗长子，太祖嫡长孙也。洪武十五年五月薨。年八岁。追加封谥。吴王允熥，兴宗第三子。建文元年封国杭州，未之藩。成祖即位，降为广泽王，居漳州。未几，召还京，废为庶人，锢凤阳。永乐十五年卒。衡王允熞，兴宗第四子，建文元年封。成祖降为怀恩王，居建昌。与允熥俱召还，锢凤阳，先后卒。徐王允𤐤，兴宗第五子，建文元年封。成祖降为敷惠王，随母吕太后居懿文陵。永乐二年下诏改瓯宁王，奉太子祀。四年十二月，邸中火，暴薨。谥曰哀简。
