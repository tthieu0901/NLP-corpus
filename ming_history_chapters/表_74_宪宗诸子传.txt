标题: 宪宗诸子传
章节类型: 表
卷数: 74
URL: https://www.xuges.com/ls/mingshi/0074.htm
原始标题: 宪宗诸子

==================================================

宪宗十四子。万贵妃生皇第一子。柏贤妃生悼恭太子祐极。纪太后生孝宗。邵太后生兴献帝祐杬、岐王祐棆、雍王祐枟。张德妃生益王祐槟、衡王祐楎、汝王祐梈。姚安妃生寿王祐楮。杨恭妃生泾王祐橓、申王祐楷。潘端妃生荣王祐枢。王敬妃生皇第十子。第一子、第十子皆未名殇。悼恭太子祐极，宪宗次子。成化七年立为皇太子薨。岐惠王祐棆，宪宗第五子。成化二十三年与益、衡、雍三王同日封。弘治八年之藩德安。十四年薨。无子，封除。益端王祐槟，宪宗第六子。弘治八年之藩建昌，故荆邸也。性俭约，巾服浣至再，日一素食。好书史，爱民重士，无所侵扰。嘉靖十八年薨。子庄王厚烨嗣，性朴素，外物无所嗜。三十五年薨。无子，弟恭王厚炫嗣，自奉益俭，辞禄二千石。万历五年薨。孙宣王翊鈏嗣，嗜结客，厚炫所积府藏，悉斥以招宾从，通聘问于诸藩，不数年顿尽。三十一年薨。子敬王常氵迁嗣，四十三年薨。子由本嗣，国亡窜闽中。衡恭王祐楎，宪宗第七子。弘治十二年之藩青州。嘉靖十七年薨。子庄王厚燆嗣，尝辞禄五千石以赡宗室，宗人德之。隆庆六年薨。子康王载圭嗣，万历七年薨。无子，弟安王载封嗣，十四年薨。子定王翊镬嗣，二十年薨。子常㵂嗣。新乐王载玺，恭王孙也。博雅善文辞，索诸藩所纂述，得数十种，梓而行之。又撰《洪武圣政颂》、《皇明政要》诸书，多可传者。从父高唐王厚煐、齐东王厚炳皆以博学笃行闻。嘉靖中，赐敕奖谕者再。雍靖王祐枟，宪宗第八子。初封保宁，弘治十二年之藩衡州。地卑湿，宫殿朽败不可居，邸中数有异，乞移山东东平州。廷臣以择地别建，劳民伤财，四川叙州有申王故府，宜徙居之。诏可。既而以道远不可徙。正德二年，地裂，宫室坏，王薨。无子，封除。寿定王祐榰，宪宗第九子。弘治四年与汝、泾、荣、申四王同日封。十一年就藩保宁。正德元年以岐王世绝，改就岐邸于德安。校尉横撄市民，知府李重抑之，奏逮重。安陆民刘鹏随重诣大理对簿，重未之识也，讶之。鹏曰：“太守仁，为民受过，民皆得效死，岂待识乎！”重卒得白。祐榰闻而悔之，后以贤闻。嘉靖二十四年薨。无子，除封。汝安王祐梈，宪宗第十一子。弘治十四年之藩卫辉。正德十五年请预支食盐十年为婚费。诏别给长芦盐二千引，食盐如故。世宗南巡，迓于途，甚恭。加禄五百石，锡金币。嘉靖二十年薨。无子，封除。泾简王祐橓，宪宗第十二子。弘治十五年之藩沂州。嘉靖十六年薨。子厚烇未封而卒。无子，封除。荣庄王祐枢，宪宗第十三子。正德初尚留京邸，乞霸州信安镇田，故牧地也。部臣言：“永乐中，设立草场，蕃育马匹，以资武备。至成化中，近幸始陈乞为庄。后岐、寿二府相沿，莫之改正。暨孝宗皇帝留神戎务，清理还屯，不以私废公也。今荣王就国有期，所请宜勿与。”三年之藩常德。祐枢状貌类高帝，居国稍骄纵。世宗诏以沅江酉港、天心、团坪河泊税入王邸。嘉靖十八年薨。孙恭王载墐嗣，万历二十三年薨。子翊鉁嗣，四十年薨。子常溒嗣，薨。子宪王由枵嗣，薨。子慈炤嗣。张献忠入湖南，奉母妃姚氏走辰溪，不知所终。申懿王祐楷，宪宗第十四子。封叙州，未就藩。弘治十六年薨。无子，封除。
