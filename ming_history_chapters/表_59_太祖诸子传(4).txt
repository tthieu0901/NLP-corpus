标题: 太祖诸子传(4)
章节类型: 表
卷数: 59
URL: https://www.xuges.com/ls/mingshi/0059.htm
原始标题: (4)

==================================================

周定王橚，太祖第五子。洪武三年封吴王。七年，有司请置护卫于杭州。帝曰：“钱塘财赋地，不可。”十一年改封周王，命与燕、楚、齐三王驻凤阳。十四年就藩开封，即宋故宫地为府。二十二年，橚弃其国来凤阳。帝怒，将徙之云南，寻止，使居京师，世子有炖理藩事。二十四年十二月敕归藩。建文初，以橚燕王母弟，颇疑惮之。橚亦时有异谋，长史王翰数谏不纳，佯狂去。橚次子汝南王有爋告变。帝使李景隆备边，道出汴，猝围王宫，执橚，窜蒙化，诸子并别徙。已，复召还京，锢之。成祖入南京，复爵，加禄五千石。永乐元年正月诏归其旧封，献颂九章及佾舞。明年来朝，献驺虞。帝悦，宴赐甚厚。以汴梁有河患，将改封洛阳。橚言汴堤固，无重劳民力。乃止。十四年疏辞所赐在城税课。十八年十月有告橚反者。帝察之有验。明年二月召至京，示以所告词。橚顿首谢死罪。帝怜之，不复问。橚归国，献还三护卫。仁宗即位，加岁禄至二万石。橚好学，能词赋，尝作《元宫词》百章。以国土夷旷，庶草蕃庑，考核其可佐饥馑者四百余种，绘图疏之，名《救荒本草》。辟东书堂以教世子，长史刘淳为之师。洪熙元年薨。子宪王有炖嗣，博学善书。弟有爋数讦有炖，宣宗书谕之。有爋与弟有熺诈为祥符王有爝与赵王书，系箭上，置彰德城外，词甚悖。都指挥王友得书以闻。宣宗逮友，讯无迹。召有爝至，曰：“必有爋所为。”讯之具服，并得有熺掠食生人肝脑诸不法事，于是并免为庶人。有炖，正统四年薨，无子。帝赐书有爝曰：“周王在日，尝奏身后务从俭约，以省民力。妃夫人以下不必从死。年少有父母者遣归。”既而妃巩氏、夫人施氏、欧氏、陈氏、张氏、韩氏、李氏皆殉死，诏谥妃贞烈，六夫人贞顺。弟简王有爝嗣，景泰三年薨。子靖王子垕嗣，七年薨。弟懿王子驩嗣，成化二十一年薨。子惠王同镳嗣，弘治十一年薨。世子安㶇未袭封而卒，孙恭王睦㰂嗣，谥安㶇悼王。初，安㶇为世子，与弟平乐王安泛、义宁王安涘争渔利，置囹圄刑具，集亡赖为私人。惠王戒安㶇，不从，王怒。安泛因而倾之，安㶇亦持安泛不法事。惠王薨，群小交构，安㶇奏安泛私坏社稷坛，营私第，安泛亦诬奏安㶇诸阴事。下镇、巡官按验。顷之，安㶇死，其子睦㰂立而幼。安泛侵陵世子妃，安涘亦讦妃出不正，其子不可嗣。十三年，帝命太监魏忠、刑部侍郎何鉴按治。安泛惧，益诬世子毒杀惠王并世子妃淫乱，所连逮千人。鉴等奏其妄，废安泛为庶人，幽凤阳，安涘亦革爵。嘉靖十七年，睦㰂薨。子勤熄先卒，孙庄王朝堈嗣，三十年薨。子敬王在铤嗣，万历十年薨。子端王肃溱嗣，薨。子恭枵嗣。崇祯十四年冬，李自成攻开封，恭枵出库金五十万，饷守陴者，悬赏格，殪一贼予五十金。贼穴城，守者投以火，贼被爇死，不可胜计，乃解围去。明年正月，帝下诏褒奖，且加劳曰：“此高皇帝神灵悯宗室子孙维城莫固，启王心而降之福也。”其年四月，自成再围汴，筑长围，城中樵采路绝。九月，贼决河灌城，城圮，恭枵从后山登城楼，率宫妃及宁乡、安乡、永寿、仁和诸王露栖雨中数日。援军驻河北，以舟来迎，始获免。事闻，赐书慰劳，并赐帑金文绮，命寄居彰德。汴城之陷也，死者数十万，诸宗皆没，府中分器宝藏书尽沦于巨浸。逾年，乃从水中得所奉高帝、高后金容，迎至彰德奉焉。久之，王薨，赠谥未行，国亡。其孙南走，死于广州。镇平王有爌，定王第八子。嗜学，工诗，作《道统论》数万言。又采历代公族贤者，自夏五子迄元太子真金百余人，作《贤王传》若干卷。博平王安㳚，惠王第十三子。惠王有子二十五人，而安㳚独贤，尝辑《贻后录》、《养正录》诸书。勤于治生，田园僮奴车马甚具。宾客造门，倾己纳之。其时称名德者，必曰博平。南陵王睦楧，悼王第九子，敏达有识。嘉靖四十一年，御史林润言：“天下财赋，岁供京师米四百万石，而各藩禄岁至八百五十三万石。山西、河南存留米二百三十六万三千石，而宗室禄米五百四万石。即无灾伤蠲免，岁输亦不足供禄米之半。年复一年，愈加蕃衍，势穷弊极，将何以支！”事下诸王议。明年，睦楧条上七议：请立宗学以崇德教，设科选以励人才，严保勘以杜冒滥，革冗职以除素餐，戒奔竞以息饕贪，制拜扫以广孝思，立忧制以省禄费。诏下廷臣参酌之。其后诸藩遂稍稍陈说利弊，尚书李春芳集而上焉。及颁《宗藩条例》，多采睦楧议云。镇国中尉睦㮮，字灌甫，镇平王诸孙。父奉国将军安河以孝行闻于朝，玺书旌赉。既没，周王及宗室数百人请建祠。诏赐祠额曰“崇孝”。睦㮮幼端颖，郡人李梦阳奇之。及长，被服儒素，覃精经学，从河、洛间宿儒游。年二十通《五经》，尤邃于《易》、《春秋》。谓本朝经学一禀宋儒，古人经解残阙放失，乃访求海内通儒，缮写藏弃，若李鼎诈《易解》、张洽《春秋传》，皆叙而传之。吕柟尝与论《易》，叹服而去。益访购古书图籍，得江都葛氏、章丘李氏书万卷，丹铅历然，论者以方汉之刘向。筑室东坡，延招学者，通怀好士，而内行修洁。事亲晨昏不离侧，丧三年居外舍。有弟五人，亲为教督，尽推遗产与之。万历五年举文行卓异，为周藩宗正，领宗学。约宗生以三、六、九日午前讲《易》、《诗》、《书》，午后讲《春秋》、《礼记》，虽盛寒暑不辍。所撰有《五经稽疑》六卷，《授经图传》四卷，《韵谱》五卷，又作《明帝世表》、《周国世系表》、《建文逊国褒忠录》、《河南通志》、《开封郡志》诸书。巡抚御史褚鈇议稍减郡王以下岁禄，均给贫宗，帝遣给事中万象春就周王议。新会王睦樒号于众曰：“裁禄之谋起于睦㮮。”聚宗室千余人击之，裂其衣冠，上书抗诏。帝怒，废睦樒为庶人。睦㮮屡疏引疾乞休，诏勉起之。又三年卒，年七十。宗人颂功德者五百人，诏赐辅国将军，礼葬之，异数也。学者称为西亭先生。时有将军安氵侃者，一岁丧母，事其父以孝闻。父病革，刲臂为汤饮父，父良已。年七十，追念母不逮养，服衰庐墓三年，诏旌其门。素精名理，声誉大著，人称睦㮮为“大山”，安氵侃为“小山”云。又勤熨者，镇国中尉也，嘉靖中，上书曰：“陛下躬上圣之资，不法古帝王兢业万岁，择政任人，乃溺意长生，屡修斋醮，兴作频仍。数年来朝仪久旷，委任非人，遂至贿赂公行，刑罚倒置，奔竞成风，公私殚竭，脱有意外变，臣不知所终。”帝览疏怒，坐诽谤，降庶人，幽凤阳。子朝已赐名，以罪人子无敢为请封者，上书请释父罪，且陈中兴四事，诏并禁锢。穆宗登极，释归，命有司存恤。
