标题: 太祖诸子传(2)
章节类型: 表
卷数: 57
URL: https://www.xuges.com/ls/mingshi/0057.htm
原始标题: (2)

==================================================

秦愍王樉，太祖第二子。洪武三年封。十一年就藩西安。其年五月赐玺书曰：“关内之民，自元氏失政，不胜其敝。今吾定天下，又有转输之劳，民未休息。尔之国，若宫室已完，其不急之务悉已之。”十五年八月，高皇后崩，与晋、燕诸王奔丧京师，十月还国。十七年，皇后大祥，复来朝，寻遣还。二十二年改大宗正院为宗人府，以樉为宗人令。二十四年，以樉多过失，召还京师，令皇太子巡视关陕。太子还，为之解。明年命归藩。二十八年正月，命帅平羌将军甯正征叛番于洮州，番惧而降。帝悦，赉予甚厚。其年三月薨，赐谥册曰：“哀痛者，父子之情；追谥者，天下之公。朕封建诸子，以尔年长，首封于秦，期永绥禄位，以藩屏帝室。夫何不良于德，竟殒厥身，其谥曰愍。”樉妃，元河南王王保保女弟。次妃，宁河王邓愈女。樉薨，王妃殉。子隐王尚炳嗣。沔人高福兴等为乱，尚炳巡边境上捕盗。永乐九年，使者至西安，尚炳称疾不出迎，见使者又傲慢。帝逮治王府官吏，赐尚炳书曰：“齐王拜胙，遂以国霸；晋候惰玉，见讥无后。王勉之。”尚炳惧，来朝谢罪。明年三月薨。子僖王志堩嗣，二十二年薨。无子，庶兄怀王志均由渭南王嗣，宣德元年薨。妃张氏，未婚，入宫守服。弟康王志邅嗣。好古嗜学。四年，护卫军张嵩等讦其府中事。志邅不安，辞三护卫。宣宗答书奖谕，予一护卫。志邅顾数听细人，正统十年诬奏镇守都御史陈镒，按问皆虚，而审理正秦弘等又交章奏王凌辱府僚，棰死军役。帝再以书戒饬之。景泰六年薨。子惠王公锡嗣，以贤闻。成化二十二年薨。子简王诚泳嗣。性孝友恭谨，晋铭冠服以自警。秦川多赐地，军民佃以为业，供租税，岁歉辄蠲之。长安有鲁斋书院，久废，故址半为民居，诚泳别易地建正学书院。又旁建小学，择军校子弟秀慧者，延儒生教之，亲临课试。王府护卫得入学，自诚泳始。所著有《经进小鸣集》。弘治十一年薨，无子。从弟临潼王诚澯子昭王秉欆嗣。十四年薨。子定王惟焯嗣，有贤行，有司以闻。嘉靖十九年，敕表以绰楔。献金助太庙工，益岁禄二百石，赐玉带袭衣。惟焯尝奏请潼关以西、凤翔以东河堧地，曰：“皇祖所赐先臣樉也。”户部尚书梁材执奏：“陕西外供三镇，内给四王，民困已极。岂得复夺堧地，滥给宗藩。”诏如材言。二十三年薨，无子。再从子宣王怀埢由中尉嗣。奏以本禄千石赡诸宗，赐敕奖谕。四十五年薨。子靖王敬镕嗣，万历四年薨。子敬王谊旐嗣，十四年薨。无子，弟谊漶由紫阳王嗣。薨，子存枢嗣。李自成破西安，存枢降于贼，伪授权将军，妃刘氏死之。汧阳王诚洌，康王诸孙也，事父及继母以孝闻。父疾，经月不解带。及薨，醯酱盐酪不入口。明年，墓生嘉禾，一本双穗，嘉瓜二实并蒂，慈乌异鸟环集。以母马妃早卒，不逮养，追服衰食蔬者三年。雪中萱草生华，咸谓孝感所致。弘治十五年赐敕嘉奖。时有辅国将军秉桦，亦好学笃行。父病，祷于神，乞以身代，疾竟愈。母丧庐墓，有双鹤集庭中。定王以闻。世宗表其门。
