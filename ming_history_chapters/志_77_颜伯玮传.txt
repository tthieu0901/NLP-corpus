标题: 颜伯玮传
章节类型: 志
卷数: 77
URL: https://www.xuges.com/ls/mingshi/0247.htm
原始标题: 颜伯玮

==================================================

颜伯玮，名瑰，以字行，庐陵人。唐鲁国公真卿后。建文元年，以贤良征，授沛县知县。李景隆屯德州，沛人终岁輓运。伯玮善规画，得不困。会设丰、沛军民指挥司，乃集民兵五千人，筑七堡为备御计。寻调其兵益山东，所存疲弱不任战。燕兵攻沛，伯玮遣县丞胡先间行，至徐州告急。援不至，遂命其弟珏、子有为还家侍父。题诗公署壁上，誓必死。燕兵夜入东门，指挥王显迎降。伯玮冠带升堂，南向拜，自经死。有为不忍去，复还，见父尸，自刎其侧。主簿唐子清、典史黄谦俱被执。燕将欲释子清。子清曰：“愿随颜公地下。”遂死之。遣谦往徐州招降。谦不从，亦死。又向朴，慈溪人。力学养亲。洪武末，以人才召见，知献县。县无城郭，燕将谭渊至，朴集民兵与战，被执，怀印死。郑恕，仙居人。萧县知县。燕将王聪破萧，不屈死。二女当配，亦死之。郑华，临海人。由行人贬东平吏目。燕兵至，州长贰尽弃城走。华谓妻萧曰：“吾义，必死。奈若年少何？”萧泣曰：“君不负国，妾敢负君？”华曰：“足矣。”帅吏民凭城固守，城破，力战，不屈死。
