标题: 英宗诸子传
章节类型: 表
卷数: 72
URL: https://www.xuges.com/ls/mingshi/0072.htm
原始标题: 英宗诸子

==================================================

英宗九子。周太后生宪宗、崇王见泽。万宸妃生德王见潾及皇子见湜、吉王见浚、忻王见治。王惠妃生许王见淳。高淑妃生秀王见澍。韦德妃生徽王见沛。德庄王见潾，英宗第二子。初名见清。景泰三年封荣王。天顺元年三月复东宫，同日封德、秀、崇、吉四王，岁禄各万石。初国德州，改济南。成化三年就藩。请得齐、汉二庶人所遗东昌、充州闲田及白云、景阳、广平三湖地。宪宗悉予之。复请业南旺湖，以漕渠故不许。又请汉庶人旧牧马地，知府赵璜言地归民间，供税赋已久，不宜夺。帝从之。正德初，诏王府庄田亩徵银三分，岁为常。见潾奏：“初年，兖州庄田岁亩二十升，独清河一县，成化中用少卿宋旻议，岁亩五升。若如新诏，臣将无以自给。”户部执山东水旱相仍，百姓凋敝，宜如诏。帝曰：“王何患贫！其勿许。”十二年薨。子懿王祐榕嗣。嘉靖中，户部议核王府所请山场湖陂，断自宣德以后者皆还官。诏允行。于是山东巡抚都御史邵锡奏德府庄田俱在革中，与祐榕相讦奏，锡持之益急。仪卫司军额千七百人，逃绝者以余丁补。锡谓非制，檄济南知府杨抚籍诸补充者勿与饷。军校大哗，毁府门。诏逮问长史杨穀、杨孟法，戍仪卫副薛宁及军校陶荣。谕王守侯度，毋徇群小滋多事。议者谓锡故激致其罪，不尽祐榕过云。此十一年八月事。至十八年，泾、徽二王复请得所革庄田，祐榕援以为请。诏仍与三湖地，使自徵其课。其年薨。孙恭王载墱嗣，万历二年薨。子定王翊馆嗣，十六年薨。子常洁嗣，崇祯五年薨。世子由枢嗣，十二年正月，大清兵克济南，见执。见湜，英宗第三子。早卒。复辟后，不复追赠。许悼王见淳，英宗第四子。景泰三年封。明年薨。礼臣请用亲王礼葬。帝以王幼，杀其制。秀怀王见澍，英宗第五子。生于南宫，天顺元年封。成化六年就藩汝宁。长史刘诚献《千秋日鉴录》，见澍朝夕诵之。就藩时，虑途中扰民，令并日行。王居隘，左右请迁文庙广之。见澍不听，曰：“居近学宫，时时闻絃颂声，顾不美乎！”论《书》至《西伯戡黎》，长史诚主吴氏说，曰：“戡黎者，武王也。”右长史赵锐主孔氏说，曰：“实文王事。”争之失色。见澍曰：“经义未有定论，不嫌往复。今若此，非先皇帝简二先生意也。”成化八年薨。无子，封除。崇简王见泽，英宗第六子。生于南宫，天顺元年封。成化十年就藩汝宁，故秀邸也。弘治八年七月，皇太后春秋高，思一见王，帝特敕召之。礼部尚书倪岳言：“数年来三王之国，道路供亿，民力殚竭。今召王复来，往返劳费，兼水溢旱蝗，舟车所经，恐有他虞。亲王入朝，虽有故事，自宣德来，已鲜举行。英宗复辟，襄王奉诏来朝，虽笃敦叙之恩，实塞疑谗之隙，非故事也。”大学士徐溥亦以为言。帝重违太后意，不允。既而言官交章及之，乃已。十八年薨。子靖王祐樒嗣，正德六年薨。子恭王厚耀嗣。三王并有贤名，而靖王尤孝友。嘉靖十六年，厚耀薨。子庄王载境嗣，三十六年薨。子端王翊𨰜嗣，万历三十八年薨。孙由樻嗣。崇祯十五年闰十一月，李自成陷汝宁，执由樻去，伪封襄阳伯，令谕降州县之未下者。由樻不从，杀之于泌阳城。弟河阳王由材、世子慈煇等皆遇害。吉简王见浚，英宗第七子。生于南宫。天顺元年封，时甫二岁。成化十三年就藩长沙，刻《先圣图》及《尚书》于岳麓书院，以授学者。嘉靖六年薨。孙定王厚〈火冒〉嗣。请湘潭商税益邸租，不许。十八年薨。子端王载均由光化王嗣，四十年薨。子庄王翊镇嗣，隆庆四年薨。无子，庶兄宣王翊銮由龙阳王嗣，万历四十六年薨。孙由栋嗣，崇祯九年薨。子慈煃嗣。十六年，张献忠入湖南，同惠王走衡州，随入粤。国亡后，死于缅甸。忻穆王见治，英宗第八子。成化二年封。未就藩，八年薨。无后。徽庄王见沛，英宗第九子。成化二年封。十七年就藩钧州。承奉司自置吏，左布政使徐恪革之，见沛以闻。宪宗书谕王：“置吏，非制也，恪无罪。”正德元年薨。子简王祐枱嗣，嘉靖四年薨。子恭王厚爝嗣，二十九年薨。子浦城王载埨嗣。初，厚爝好琴，斫琴者与知州陈吉交恶，厚爝庇之，劾吉，逮诏狱。都御史骆昂、御史王三聘白吉冤。帝怒，并逮之，昂杖死，三聘、吉俱戍边。议者不直厚爝。时方士陶仲文有宠于世宗，厚爝厚结之。仲文具言王忠敬奉道。帝喜，封厚爝太清辅元宣化真人，予金印。及载埨嗣王，益以奉道自媚于帝，命绾其父真人印。南阳人梁高辅自言能导引服食，载埨用其术和药，命高辅因仲文以进帝。封高辅通妙散人，载埨清微翊教辅化忠孝真人。载埨遂益恣，坏民屋，作台榭苑囿。库官王章谏，杖杀之。尝微服之扬州、凤阳，为逻者所获，羁留三月，走归。时高辅被上宠，不复亲载埨，载埨衔之。已而为帝取药不得，求载埨旧所蓄者，载埨不与，而与仲文。高辅大恨，乘间言载埨私往南中，与他过失。帝疑之，夺真人印。仲文知衅已成，不复敢言。三十五年有民耿安者，奏载埨夺其女，下按治。有司因发其诸不法事。狱成，降为庶人，锢高墙。时载埨居宫中，所司防守严，狱词不得闻。及帝遣内臣同抚按至，始大惧。登楼，望龙亭后有红板舆，叹曰：“吾不能自明，徒生奚为！”遂自缢死。妃沈氏、次妃林氏争取帛自缢。子安阳王翊锜、万善王翊钫并革爵，及未封子女，皆迁开封，听周王约束，国除。
