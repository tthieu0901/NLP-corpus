标题: 太常寺
章节类型: 志
卷数: 1379
URL: https://www.xuges.com/ls/mingshi/2488.htm
原始标题: ·太常寺

==================================================

太常寺卿一人，（正三品）少卿二人，（正四品）寺丞二人。（正六品）其属，典簿厅，典簿二人，（正七品）博士二人，协律郎二人，（正八品，嘉靖中增至五人。）赞礼郎九人，（正九品，嘉靖中增至三十三人，后革二人。）司乐二十人。（从九品，嘉靖中增至三十九人，后革五人。）天坛、地坛、朝日坛、夕月坛、先农坛、帝王庙、祈谷殿、长陵、献陵、景陵、裕陵、茂陵、泰陵、显陵、康陵、永陵、昭陵各祠祭署，俱奉祀一人，（从七品）祀丞二人。（从八品）牺牲所，吏目一人。（从九品）太常，掌祭祀礼乐之事，总其官属，籍其政令，以听于礼部。凡天神、地祇、人鬼，岁祭有常。先冬十二月朔，奏进明年祭日，天子御奉天殿受之，乃颁于诸司。天子亲祭，则赞相礼仪。大臣摄事，亦如之。凡国有册立、册封、冠婚、营缮、征讨、大丧诸典礼，岁时旱涝大灾变，则请告宗庙社稷。荐新则移光禄寺供其品物。祭祀先期请省牲，进祝版、铜人，上殿奏请斋戒，亲署御名。省牲偕光禄卿。惟大祀车驾亲省，大臣日一省之。凡祭，涤器、爨埋、香烛、玉帛，整拂神幄，必恭洁。掌燎、看燎、读祝、奏礼、对引、司香、进俎、举麾、陈设、收支、导引、设位、典仪、通赞、奉帛、执爵、司樽、司罍洗，卿贰属各领其事，罔有不共。凡玉四等：曰苍璧，（以祀天）曰黄琮，（以祀地）曰赤璋、白琥，（以朝日、夕月）曰两圭有邸。（以祭太社、太稷）帛五等：曰郊祀制帛，（祀天地）曰奉先制帛，（荐祖考）曰礼神制帛，（祭社稷、群神、帝王、先师）曰展亲制帛，（祭享亲王）曰报功制帛，（祭享功臣。）牲四等：曰犊，曰牛，曰太牢，曰少牢。色尚骍或黝。大祀入涤三月，中祀一月，小祀一旬。乐四等：曰九奏，（用祀天地）曰八奏，（神祇、太岁，）曰七奏，（大明、太社、太稷、帝王）曰六奏。（夜明、帝社、帝稷、宗庙、先师。）舞二：曰文舞，曰武舞。乐器不徙。陵园之祭无乐。岁终合祭五礼之神，则少卿摄事。初，吴元年置太常司，设卿，（正三品）少卿，（正四品）丞，（正五品）典簿、协律郎、博士，（正七品）赞礼郎。（从八品）洪武初，置各祠祭署，设署令、署丞。十三年，更定协律郎等官品秩。（协律郎正八品，赞礼郎正九品，司乐从九品。）三十四年改各署令为奉祀，署丞为祀丞。二十年改司为寺，官制仍旧。（二十五年已定司丞正六品。）建文中，增设赞礼郎二人，太祝一人，以及各祠祭署俱有更革。（天坛祠祭署为南郊祠祭署，泗州祠祭署为泗滨祠祭署，宿州祠祭署为新丰祠祭署，孝陵置钟山祠祭署，各司圃所增神乐观知观一人。）成祖初，惟易天坛为天地坛，馀悉复洪武间制。（建文时，南郊祠祭署为郊坛祠祭署，已又改为天地坛祠祭署。）洪熙元年置牺牲所，吏目典掌文移。（先是，洪武三年置神牲所，设廪牲令、大使、副使等官。四年革。）世宗厘祀典，分天地坛为天坛、地坛，山川坛、耤田祠祭署为神祇坛，大祀殿为祈谷殿，增置朝日、夕月二坛，各设祠祭署。又增设协律郎、赞礼郎、司乐等员。（隆庆三年，革协律郎等官四十八员，万历六年复设，如嘉靖间制。）万历四年，改神祇坛为先农坛。
