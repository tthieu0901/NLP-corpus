标题: 河南(1)
章节类型: 志
卷数: 1215
URL: https://www.xuges.com/ls/mingshi/2246.htm
原始标题: ·河南

==================================================

河南，《禹贡》豫、冀、扬、兖四州之域。元以河北地直隶中书省，河南地置河南江北行中书省。（治汴梁路。）洪武元年五月置中书分省。（治开封府。）二年四月改分省为河南等处行中书省。三年十二月置河南都卫。八年十月改都卫为都指挥使司。九年六月改行中书省为承宣布政使司。府八，直隶州一，属州十一，县九十六。（为里三千八百八十有奇。）北至武安，（与北直、山西界。）南至信阳，（与江南、湖广界。）东至永城，（与山东、江南界。）西至陕州，（与山西、陕西界。）距南京一千一百七十五里，京师一千五百八十里。洪武二十六年编户三十一万五千六百一十七，口一百九十一万二千五百四十二。弘治四年，户五十七万五千二百四十九，口四百三十六万四百七十六。万历六年，户六十三万三千六十七，口五百一十九万三千六百二。开封府（元汴梁路，属河南江北行省。）洪武元年五月曰开封府。八月建北京。十一年，京罢。领州四，县三十：祥符（倚。洪武十一年正月建周王府。大河旧在城北。正统十三年，河决荥阳，东过城西南，而城遂在河北。东为开封县，元时同治郭内，洪武中省。南有朱仙镇。东北有陈桥镇。）陈留（府东少南。北有大河。东北有睢水，下流至南直宿迁县合泗水。）杞（府东南。北有睢水，又有旧黄河，洪武二十五年河决之故道也。嘉靖三十六年，全河合淮入海，而县遂无河患。）通许（府东南。西南有故黄河，弘治后北徙，不经县界。）太康（府东南。北有涡水，自通许县流入，下流至南直怀远县入淮。东有马厂集，正统十三年河决，自杞县经此。）尉氏（府南少西。西南有大沟，东北合康沟，入於黄河。）洧川（府西南。南有故城，洪武二年以河患迁今治。又南有洧水，下流至西华县合颍水。东南有南席店，弘治九年，河入栗家口，南行经此。）鄢陵（府南少西。北有洧水。）扶沟（府南少东。东有沙河，一名惠民河，又名小黄河，即宋蔡河故道也。成化中浚，下流达南直太和县界。又北有洧水，自西流入焉。又东北有黄河故道，弘治二年淤。）中牟（府西。东有故城，天顺中，徙今治。大河在县北。又有汴河，旧自荥阳而东，下流经祥符县南，又东南至南直泗州入於淮。正统六年改从此入河，后淤。西北有圃田泽。）阳武（府西北。北滨大河，自此至南直徐州，大河所行，皆唐、宋汴河故道。）原武（府西北。北有黑阳山，下临大河。洪武二十四年，河决於此。正统十二年复决焉。东南有安城县，洪武初置，正统中废。）封丘（府北。南有大河。西南有荆隆口，一名金龙口。弘治二年、五年，万历十五年，崇祯四年、五年，河屡决於此。又西北有沁河，弘治六年淤。西南有中栾镇巡检司。）延津（府西北。大河旧经县北。成化十四年，河决，徙流县南，而县北之流遂绝。西北有沙门镇，弘治十一年移项城县西之香台巡检司於此。）兰阳（府东少北。北滨大河，有李景高口。万历十七年，河决於此。）仪封（府东少北。元属睢州。洪武十年五月改属南阳府，后来属。故城在县北，洪武二十二年二月圮於河，徙日楼村，即今治也。东北有黄陵冈，大河旧经其下，入曹县界。弘治五年，河决于此，寻塞之，改徙冈南入睢州界。又贾鲁故河亦在县北，正德四年，河决入焉。）新郑（府西南。元属均州。隆庆五年七月改属。西南有大隗山，一名具茨山，潩水出焉，一名鲁固河，下流入颍。又南有陉山。北有大河。又有溱水，一曰浍水，流合县南之洧水。）陈州洪武初，以州治宛丘县省入。（南有颍水。又西有沙水，亦曰小黄河，至颍岐口，与颍水合，下流分为二。崇祯间，屡决於西南之苑家埠口。又南有故黄河，喜靖时，黄河南出之道也。）西北距府二百六十五里。领县四：商水（州西南。洪武初废。四年七月复置。北有颍水，又有濦水，亦曰大濦水。）西华（州西少北。北有颍水，又有沙水，即小黄河也。西南有濦水，又有常社镇巡检司。）项城（州南。东北有故城。今治本南顿县之殄寇镇也，宣德三年迁。东有颍水，西有溵水流入焉。洪武二十四年，大河自陈州经县界合颍，下入於淮。永乐九年，河始复故道。又东北有沙水。）沈丘（州东南。元属颍州。洪武初废。弘治十年改乳香台巡检司置，来属。东北有颍水，东入南直颍州界。又北有沙河，东入南直太和县界。又东有界首巡检司。又北有南顿县，洪武初废。景泰初，置南顿巡检司於此。）许州洪武初，以州治长社县省入。（西有颍水。北有潩水。又东有东湖，一名秋湖。又西北有石固镇，与长葛县界。）东北距府二百二十里。领县四：临颍（州东南。西有颍水，潩水自县北流入焉。又西南有小濦水。）襄城（州西南。南有首山。东北有颍水。南有汝河。）郾城（州东南。南有沙水，亦曰大溵水，上流即故汝水也，又东南有澧水来入焉。）长葛（州西北。北有洧水。西有潩水。）禹州（元曰钧州。）洪武初，以州治阳翟县省入。万历三年四月避讳改曰禹州。（成化二年七月建徽王府。嘉靖三十五年除。北有禹山，又西北有矿山，有铁母山，旧俱产铁。又北有颍水，下经襄城，一名渚水，至临颍合沙河。）东北距府三百二十里。领县一：密（州西北。南有洧水，又有溱水。）
