标题: 宋思颜夏煜传
章节类型: 志
卷数: 27
URL: https://www.xuges.com/ls/mingshi/0173.htm
原始标题: 宋思颜夏煜

==================================================

宋思颜，不知何许人。太祖克太平，以思颜居幕府。及定集庆，置江南行中书省，太祖总省事，以李善长及思颜为参议。同时所设省中官李梦庚、郭景祥、侯元善、杨元杲、陶安、阮弘道、孔克仁、王恺、栾凤、夏煜等数十人。而思颜独与善长并授参议，其任较诸人为重。已，建大都督府，以思颜兼参军事。太祖尝视事东阁，天暑，汗沾衣。左右更以衣进，皆数经浣濯者。思颜曰：“主公躬行节俭，真可示法子孙，惟愿终始如一。”太祖嘉其直，赐之币。他日又进曰：“句容虎为害，既捕获，宜除之，今豢养民间何益？”太祖欣然，即命杀虎。其随事纳忠类如此。后出为河南道按察佥事，坐事死。＊＊＊夏煜，字允中，江宁人。有俊才，工诗，辟为中书省博士。婺州平，调浙东分省，两使方国珍，咸称旨。太祖征陈友谅，儒臣惟刘基与煜侍。鄱阳战胜，太祖所与草檄赋诗者，煜其一也。洪武元年使总制浙东诸府，与高见贤、杨宪、凌说四人以伺察搏击为事，后俱以不良死。
