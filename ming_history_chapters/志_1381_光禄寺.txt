标题: 光禄寺
章节类型: 志
卷数: 1381
URL: https://www.xuges.com/ls/mingshi/2490.htm
原始标题: 光禄寺

==================================================

光禄寺。卿一人，（从三品）少卿二人，（正五品）寺丞二人，（从六品）其属，典簿厅，典簿二人，（从七品）录事一人，（从八品）大官、珍羞、良酝、掌醢四署，各署正一人，（从六品）署丞四人，（从七品）监事四人，（从八品）司牲司，大使一人，（从九品）副使一人，（后革）司牧局，大使一人，（从九品，嘉靖七年革。）银库，大使一人。卿，掌祭享、宴劳、酒醴、膳羞之事，率少卿、寺丞官属，辨其名数，会其出入，量其丰约，以听于礼部。凡祭祀，同太常省牲；天子亲祭，进饮福受胙；荐新，循月令献其品物；丧葬供奠馔。所用牲、果、菜物，取之上林苑；不给，市诸民，视时估十加一，其市直季支天财库。四方贡献果鲜厨料，省纳惟谨。器皿移工部及募工兼作之，岁省其成败。凡筵宴酒食及外使、降人，俱差其等而供给焉。传奉宣索，籍记而覆奏之。监以科道官一员，察其出入，纠禁其奸弊。岁四月至九月，凡御用物及祭祀之品皆用冰。大官，供祭品宫膳、节令筵席、蕃使宴犒之事。珍羞，供宫膳肴核之事。良酝，供酒醴之事。掌醢，供饧、油、醯、酱、梅、盐之事。司牲养牲，视其肥瘠而蠲涤之。司牧亦如之。初，吴元年置宣徽院，设院使，（正三品）同知，（正四品）院判，（正五品）典簿。（正七品）以尚食、尚醴二局隶之。（局设大使，从六品，副使，从七品）洪武元年改为光禄寺，设光禄卿，（正四品）少卿，（正五品）寺丞，（正六品）主簿。（正八品）所属尚食等局，又移太常司供需库隶之。（局库官品仍旧。）二年，设直长四人，遇百官赐食御前者，则令供事。四年，置法酒库。（设内酒坊大使，从八品，副使，从九品。）八年，改寺为司，升卿秩，（卿从三品，少卿从四品。）以寺丞为司丞，（从六品）主簿为典簿，（从七品）增设录事。（从八品）又置所属大官、珍羞、良酝、掌醢四署，每署令一人，（从六品）丞一人，（从七品）监事一人。（从八品）孳牧所，大使一人，（从九品）副使一人。（未入流）十年，定光禄司散官品秩。（时所用光禄司官，或内官，或流官，或庖人，出身不同，同授散官。至是定，内官除授者，照内官散官给授。流官除授者，照文官散官给授。庖人除授者，卿从三品，授尚膳大夫；少卿正五品，授奉膳大夫；司丞从六品，授司膳郎；客署丞从七品，授掌膳郎；监事从八品，授执膳郎。）寻罢各局库，置司牲司，又改孳牧所为司牧司。（后为司牧局。）三十年，复改为光禄寺，官制仍旧。（少卿已定正五品。）建文中，升少卿、寺丞品秩。（少卿升四品，寺丞升五品。）增设司圃所，改司牲司为孳牲所。（升其品级）成祖复旧制。正统六年，裁四署冗员。（先是，光禄卿奈享以供应事繁，奏增各署官，至是复奏裁之。裁署正四人，署丞五人，监事七人。）嘉靖七年，革司牧局。万历二年，添设银库大使一人。
