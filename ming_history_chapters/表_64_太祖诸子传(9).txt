标题: 太祖诸子传(9)
章节类型: 表
卷数: 64
URL: https://www.xuges.com/ls/mingshi/0064.htm
原始标题: (9)

==================================================

宁献王权，太祖第十七子。洪武二十四年封。逾二年，就藩大宁。大宁在喜峰口外，古会州地，东连辽左，西接宣府，为巨镇。带甲八万，革车六千，所属朵颜三卫骑兵皆骁勇善战。权数会诸王出塞，以善谋称。燕王初起兵，与诸将议曰：“曩余巡塞上，见大宁诸军慓悍。吾得大宁，断辽东，取边骑助战，大事济矣。建文元年，朝议恐权与燕合，使入召权，权不至，坐削三护卫。其年九月，江阴侯吴高攻永平，燕王往救。高退，燕王遂自刘家口间道趋大宁，诡言穷蹙来求救。权邀燕王单骑入城，执手大恸，具言不得已起兵故，求代草表谢罪。居数日，疑洽不为备。北平锐卒伏城外，吏士稍稍入城，阴结三卫部长及诸戍卒。燕王辞去，权祖之郊，伏兵起，拥权行。三卫彍骑及诸戍卒，一呼毕集。守将朱鉴不能御，战殁。王府妃妾世子皆随入松亭关，归北平，大宁城为空。权入燕军，时时为燕王草檄。燕王谓权，事成，当中分天下。比即位，王乞改南土。请苏州，曰：“畿内也。”请钱塘，曰：“皇考以予五弟，竟不果。建文无道，以王其弟，亦不克享。建宁、重庆、荆州、东昌皆善地，惟弟择焉。”永乐元年二月改封南昌，帝亲制诗送之，诏即布政司为邸，瓴甋规制无所更。已而人告权巫蛊诽谤事，密探无验，得已。自是日韬晦，构精庐一区，鼓琴读书其间，终成祖世得无患。仁宗时，法禁稍解，乃上书言南昌非其封国。帝答书曰：“南昌，叔父受之皇考已二十余年，非封国而何？”宣德三年请乞近郭灌城乡土田。明年又论宗室不应定品级。帝怒，颇有所诘责。权上书谢过。时年已老，有事多齮龁以示威重。权日与文学士相往还，托志翀举，自号臞仙。尝奉敕辑《通鉴博论》二卷，又作家训六篇，《宁国仪范》七十四章，汉唐秘史二卷，《史断》一卷，《文谱》八卷，《诗谱》一卷，其他注纂数十种。正统十三年薨。世子盘烒先卒，孙靖王奠培嗣。奠培善文辞，而性卞急，多嫌猜。景泰七年，弟弋阳王奠壏讦其反逆，巡抚韩雍以闻。帝遣官往谳，不实。时军民连逮者六七百人，会英宗复辟，俱赦释，惟谪戍其教授游坚。奠培由是憾守土官，不为礼。布政使崔恭积不平，王府事多持不行。奠培遂劾奏恭不法。恭与按察使原杰亦奏奠培私献、惠二王宫人，逼内官熊璧自尽。按问皆实，遂夺护卫。逾三年，而奠壏以有罪赐死。初，锦衣卫指挥逯杲听诇事者言，诬奠壏烝母。帝令奠培具实以闻，复遣驸马都尉薛桓与杲按问。奠培奏无是事，杲按亦无实。帝怒，责问杲。杲惧，仍以为实，遂赐奠壏母子自尽，焚其尸。是日雷雨大作，平地水深数尺，众咸冤之。弘治四年，奠培薨。子康王觐钧嗣，十年薨。子上高王宸濠嗣。其母，故娼也。始生，靖王梦蛇啖其室，旦日鸱鸣，恶之。及长，轻佻无威仪，而善以文行自饰。术士李自然、李日芳妄言其有异表，又谓城东南有天子气。宸濠喜，时时诇中朝事，闻谤言辄喜。或言帝明圣，朝廷治，即怒。武宗末年无子，群臣数请召宗室子子之。宸濠属疏，顾深结左右，于帝前称其贤。初，宸濠贿刘瑾，复所夺护卫。瑾诛，仍论夺。及陆完为兵部尚书，宸濠结嬖人钱宁、臧贤为内主，欲奏复，大学士费宏执不可。诸嬖人乘宏读廷试卷，取中旨行之。宸濠益恣，擅杀都指挥戴宣，逐布政使郑岳、御史范辂，幽知府郑巘、宋以方。尽夺诸附王府民庐，责民间子钱，强夺田宅子女，养群盗，劫财江、湖间，有司不敢问。日与致仕都御史李士实、举人刘养正等谋不轨。副使胡世宁请朝廷早裁抑之。宸濠连奏世宁罪，世宁坐谪戍，自是无敢言者。正德十二年，典仪阎顺，内官陈宣、刘良间行诣阙上变。宁、贤等庇之，不问。宸濠疑出承奉周仪，杀仪家及典仗查武等数百人。巡抚都御史孙燧列其事，中道为所邀，不得达。宸濠又贿钱宁，求取中旨，召其子司香太庙。宁言于帝，用异色龙笺，加金报赐。异色龙笺者，故事所赐监国书笺也。宸濠大喜，列仗受贺。复勒诸生、父老奏阙下，称其孝且勤。时边将江彬新得幸，太监张忠附彬，欲倾宁、贤，乘间为帝言：“宁、贤盛称宁王，陛下以为何如？”帝曰：“荐文武百执事，可任使也。荐藩王何为者？”忠曰：“贤称宁王孝，讥陛下不孝耳。称宁王勤，讥陛下不勤耳。”帝曰：“然。”下诏逐王府人，毋留阙下。是时宸濠与士实、养正日夜谋，益遣奸人卢孔章等分布水陆孔道，万里传报，浃旬往返，踪迹大露，朝野皆知其必反。巡抚都御史孙燧七上章言之，皆为所邀沮。诸权奸多得宸濠金钱，匿其事不以闻。十四年，御史萧淮疏言宸濠诸罪，谓不早制，将来之患有不可胜言者。疏下内阁，大学士杨廷和谓宜如宣宗处赵府事，遣勋戚大臣宣谕，令王自新。帝命驸马都尉崔元、都御史颜颐寿、太监赖义持谕往，收其护卫，令还所夺官民田。宸濠闻元等且至，乃定计，以己生辰日宴诸守土官。诘旦皆入谢。宸濠命甲士环之，称奉太后密旨，令起兵入朝。孙燧及副使许逵不从，缚出斩之。执御史王金，主事马思聪、金山，参议黄宏、许效廉，布政使胡廉，参政陈杲、刘棐，佥事赖凤，指挥许金、白昂等下狱。参政王纶、季斅，佥事潘鹏、师夔，布政使梁宸，按察使杨璋，副使唐锦皆从逆。以李士实、刘养正为左、右丞相，王纶为兵部尚书，集兵号十万。命其承奉涂钦与素所蓄群盗闵念四等，略九江、南康，破之。驰檄指斥朝廷。七月壬辰朔，宸濠出江西，留其党宜春王拱樤、内官万锐等守城，自帅舟师蔽江下，攻安庆。汀赣巡抚佥都御史王守仁闻变，与吉安知府伍文定等檄诸郡兵先后至。乃使奉新知县刘守绪破其坟厂伏兵。戊申，直攻南昌。辛亥，城破，拱樤、锐等皆就擒，宫人自焚死。宸濠方攻安庆不克，闻南昌破，大恐，解围还，守仁逆击之。乙卯，遇于黄家渡，贼兵乘风进薄，气骄甚。文定及指挥余恩佯北，诱贼趋利，前后不相及。知府邢珣、徐琏、戴德孺从后急击，文定还兵乘之，贼溃，斩溺万计。又别遣知府陈槐、林瑊、曾玙、周朝佐复九江、南康。明日，复战，官兵稍却，文定帅士卒殊死斗，擒斩二千余级，宸濠乃退保樵舍。明日，官军以火攻之，宸濠大败。诸妃嫔皆赴水死，将士焚溺死者三万余人。宸濠及其世子、郡王、仪宾并李士实、刘养正、涂钦、王纶等俱就擒。宸濠自举事至败，盖四十有三日。时帝闻宸濠反，下诏暴其罪，告宗庙，废为庶人。逮系尚书陆完，嬖人钱宁、臧贤等，籍其家。江彬、张忠从臾帝亲征，至良乡，守仁捷奏至，檄止之。守仁已械系宸濠等，取道浙江。帝留南京，遣许泰、朱晖及内臣张永、张忠搜捕江西余党，民不胜其扰。檄守仁还江西。守仁至杭州，遇张永，以俘付之，使送行在。十五年十二月，帝受所献俘回銮，至通州诛之，封除。初，宸濠谋逆，其妃娄氏尝谏。及败，叹曰：“昔纣用妇言亡，我以不用妇言亡，悔何及！”嘉靖四年，弋阳王拱樻等言：“献王、惠王四服子孙所共祀，非宸濠一人所自出，如臣等皆得甄别，守职业如故，而二王不获庙享，臣窃痛之。”疏三上，帝命弋阳王以郡王奉祀，乐舞斋郎之属半给之。宁藩既废，诸郡王势颉颃，莫能一，帝命拱樻摄府事。卒，乐安王拱椤摄。拱椤奏以建安、乐安、弋阳三王分治八支，著为令。石城王奠堵，惠王第四子。性庄毅，家法甚严。靖王奠培与诸郡王交恶，临川、弋阳皆被构得罪，奠堵独谨约，不能坐以过失。子觐镐，孝友有令誉，早卒。孙宸浮嗣，与母弟宸浦、庶兄宸潣、弟宸澅皆淫纵杀人。弘治十二年互讦奏，宸浮、宸浦并革为庶人，宸澅、宸潣夺禄。宸澅遂从宸濠反，雷震死。嘉靖二十四年，复宸浮、宸浦冠带，宸潣子拱梃上书为父澡雪，亦还爵。宸澅弟宸浫素方正，宸濠欲屈之，不得，数使人火其居，而讽诸宗资给之以示惠，宸浫辞不受。宸濠败，宸浫得免。子辅国将军拱概，孙奉国将军多〈火量〉，曾孙镇国中尉谋㙔，三世皆端谨自好，而谋㙔尤贯串群籍，通晓朝廷典故。诸王子孙好学敦行，自周藩中尉睦坰而外，莫及谋㙔者。万历二十二年，廷议增设石城、宜春管理，命谋㙔以中尉理石城王府事，得劾治不法者。典藩政三十年，宗人咸就约束。暇则闭户读书，著《易象通》、《诗故》、《春秋戴记鲁论笺》及他书，凡百十有二种，皆手自缮写。黄汝亨为进贤令，投谒抗礼，剧谈久之，逡巡改席。次日，北面称弟子，人两称之。病革，犹与诸子说《易》。子八人，皆贤而好学。从弟谋晋筑室龙沙，躬耕赋诗以终。奉国将军拱榣，瑞昌王奠墠四世孙也。父宸渠为宸濠累，逮系中都。兄拱枘请以身代，拱榣佐之，卒得白。嘉靖九年上书请建宗学，令宗室设坛墠，行耕桑礼，谨祀典，加意恤刑，皆得旨俞允。捐田白鹿洞赡学者。其后以议礼称旨。拱枘上《大礼颂》，并赐敕褒谕。诸子群从多知名者。多煴、多炖以孝友著。多煪、多〈火宁〉以秉礼严重称。多𤏳、多煃、多炘以善词赋名。而多煴与从兄多煡独杜门却扫，多购异书，校仇以为乐。万历中，督抚荐理瑞昌王府事，谢不起。多煪父拱樛以宸濠事被逮，多煪甫十余龄，哭走军门，乞以身代，王守仁见而异之。嘉靖二年疏讼父冤，得释归，复爵。时诸郡王统于弋阳，而瑞昌始王不祀。多煪自谓小宗宜典宗祏，请于朝，特敕许焉。乃益祭田，修饬家政，俨若朝典。四子皆庄谨嗜学。奉国将军多煌，惠王第五子弋阳王奠壏五世孙也。孝友嗜学。弋阳五传而绝，宗人举多煌贤能，敕摄府事，瑞昌诸宗皆属焉。性廉静寡欲，淑人熊氏早卒，不再娶，独处斋阁者二十六年。万历四十一年，抚按以行谊闻。诏褒之。会病卒，诏守臣加祭一坛。又多炡者，亦奉国将军，颖敏善诗歌，尝变姓名出游，踪迹遍吴、楚。晚病羸，犹不废吟诵。卒，门人私谥曰清敏先生。子谋堚亦有父风。时乐安辅国将军多靦有诗癖，与谋堚等放志文酒，终其世。
