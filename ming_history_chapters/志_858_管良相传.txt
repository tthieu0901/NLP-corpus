标题: 管良相传
章节类型: 志
卷数: 858
URL: https://www.xuges.com/ls/mingshi/1606.htm
原始标题: ·管良相

==================================================

管良相者，乌撒卫指挥也，为人慷慨负奇节。天启初，樊龙等反于四川，巡抚李枟召至麾下，与筹军事。良相策安邦彦必反，佐枟为固守计。寻以祖母疾，乞假妇，泣语枟曰：“乌撒孤城，密迩水西，且与安效良相仇。水西有变，祸必首及，良相无子，愿以死报国。乞建长策，保此一方。”逾月，邦彦果反，围其城，良相固守不下。久之，外援不至，城陷，自缢死。同官李应期、朱运泰、蒋邦俊亦遇害。时普定卫王明重、威清卫丘述尧、平壩卫金绍勋、壩阳把总简登、龙里故守备刘皋、皋子景并死难，而训导刘三畏，贼至不避，兀坐斋中，见杀，人称“龙里三刘”。
