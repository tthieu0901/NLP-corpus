标题: 马从聘传
章节类型: 志
卷数: 666
URL: https://www.xuges.com/ls/mingshi/1312.htm
原始标题: 卷150 马从聘

==================================================

马从聘，字起莘，灵寿人。万历十七年进士。授青州推官，擢御史。勋卫李宗城册封平秀吉逃归，从聘言其父言恭不当复督戎政，不从。出理两淮盐课，言近日泰山崩离，坼者里余，由开矿断地脉所致，当速罢，不报。奸人田应璧请掣卖没官余盐助大工，帝遣中官鲁保督之。从聘极陈欺罔状，不从。还朝，改按浙江，又按苏、松，请免增苏、松、常镇税课，亦不报。以久次擢太仆少卿，拜右佥都御史，巡抚延绥，失事夺俸。既而有捣巢功，未叙，引疾归。加兵部右侍郎。家居凡二十余年，终熹宗世不出。崇祯十一年冬，大清破灵寿。从聘年八十有二矣，谓其三子曰：“吾得死所矣。”又曰：“吾大臣，义不可生，汝曹生无害也。”三子不从。从聘缢，三子皆缢。赠兵部尚书，谥介敏，官其一子。耿荫楼，从聘同邑人也，字旋极。天启中，任临淄知县。久旱，囚服暴烈日中，哭于坛，雨立澍。摄寿光，祷雨如临淄。崇祯中，入为兵部主事，调吏部，历员外郎，乞假归。城破，偕子参并死之。赠光禄少卿。
