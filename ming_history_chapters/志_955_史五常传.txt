标题: 史五常传
章节类型: 志
卷数: 955
URL: https://www.xuges.com/ls/mingshi/1733.htm
原始标题: 史五常

==================================================

史五常，内黄人。父萱，官广东佥事。卒，葬南海和光寺侧。五常方七岁，母携以归。比长，奉母至孝，常恨父不得归葬。母语之曰：“尔父杉木榇内，置大钱十，尔谨志之。”母殁，庐墓致毁，既终丧，往迎父榇。时相去已五十年，寺没于水久矣。五常泣祷，有老人以杖指示寺址。发地，果得父榇，内置钱如母言，乃扶归，与母合葬，复庐墓侧。正统六年旌表。
