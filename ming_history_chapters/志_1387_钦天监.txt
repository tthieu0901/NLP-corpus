标题: 钦天监
章节类型: 志
卷数: 1387
URL: https://www.xuges.com/ls/mingshi/2496.htm
原始标题: 钦天监

==================================================

钦天监。监正一人，（正五品）监副二人。（正六品）其属，主簿厅，主簿一人，（正八品）春、夏、中、秋、冬官正各一人，（正六品）五官灵台郎八人，（从七品，后革四人。）五官保章正二人，（正八品，后革一人。）五官挈壶正二人，（从八品，后革一人。）五官监候三人，（正九品，后革一人。）五官司历二人，（正九品）五官司晨八人，（从九品，后革六人。）漏刻博士六人。（从九品，后革五人。）监正、副，掌察天文、定历数、占候、推步之事。凡日月、星辰、风云、气色，率其属而测候焉。有变异，密疏以闻。凡习业分四科：曰天文，曰漏刻，曰回回，曰历。自五官正下至天文生、阴阳人，各分科肄业。每岁冬至日，呈奏明岁《大统历》，（成化十五年改颁明岁历于十月朔日。）移送礼部颁行。其《御览月令历》、《七政躔度历》、《六壬遁甲历》、《四季天象录》，并先期进呈。凡历注，御历注三十事，（如祭祀、颁诏、行幸等类。）民历三十二事，壬遁历七十二事。凡祭日，前一年会选以进，移知太常。凡营建、征讨、冠婚、山陵之事，则选地而择日。立春，则预候气于东郊。大朝贺，于文楼设定时鼓、漏刻报时，司晨、鸡唱，各供其事。日月交食，先期算其分秒时刻、起复方位以闻，下礼部，移内外诸司救之，仍按占书条奏。（若食不及一分，与《回回历》虽食一分以上，则奏而不救。）监官毋得改他官，子孙毋得徙他业。乏人，则移礼部访取而试用焉。五官正推历法，定四时。司历、监候佐之。灵台郎辨日月星辰之躔次、分野，以占候天文之变。观象台四面，面四天文生，轮司测候。保章正专志天文之变，定其吉凶之占。挈壶正知刻漏。孔壶为漏，浮箭为刻，以考中星昏旦之次。漏刻博士定时以漏，换时以牌，报更以鼓，警晨昏以钟鼓。司晨佐之。明初，即置太史监，设太史令，通判太史监事，佥判太史监事，校事郎，五官正，灵台郎，保章正、副，挈壶正，掌历，管勾等官。以刘基为太史令。吴元年，改监为院，秩正三品。（院使，正三品，同知，正四品，院判，正五品，五官正，正六品，典簿、雨旸司、时叙郎、纪候郎，正七品，灵台郎、保章正，正八品，副，从八品，掌历、管勾，从九品。）洪武元年，征元太史张佑、张沂等十四人，改太史院为司天监，设监令一人，（正三品）少监二人，（正四品）监丞一人，（正六品）主簿一人，（正七品）主事一人，（正八品）五官正五人，（正五品）五官副五人，（正六品）灵台郎二人，（正七品）保章正二人，（从七品）监候三人，（正八品）司辰八人，（正九品）漏刻博士六人。（从九品）又置回回司天监，设监令一人，（正四品）少监二人，（正五品）监丞二人。（正六品）征元回回司天监郑阿里等议历。三年，改司天监为钦天监。四年，诏监官职专司天，非特旨不得升调。又定监官散官。（监令，正仪大夫；少监，分朔大夫；五官司，司玄大夫；监丞，灵台郎；五官保章正，平秩郎；五官灵台郎，司正郎；五官挈壶正，挈壶郎。）十四年，改钦天监为正五品，设令一人，丞一人，（属官五官正以下，员数如前所列。）俱从品级授以文职散官。二十二年，改令为监正，丞为监副。三十一年，罢回回钦天监，以其历法隶本监。明初，又置稽疑司，以掌卜筮，未几罢。（洪武十七年，置稽疑司，设司令一人，正六品，左、右丞各一人，从六品，属官司筮，正九品，无定员。寻罢。）
