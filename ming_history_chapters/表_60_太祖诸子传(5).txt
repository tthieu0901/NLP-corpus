标题: 太祖诸子传(5)
章节类型: 表
卷数: 60
URL: https://www.xuges.com/ls/mingshi/0060.htm
原始标题: (5)

==================================================

楚昭王桢，太祖第六子。始生时，平武昌报适至，太祖喜曰：“子长，以楚封之。”洪武三年封楚王。十四年就藩武昌。尝录《御注洪范》及《大宝箴》置座右。十八年四月，铜鼓、思州诸蛮乱，命桢与信国公汤和、江夏侯周德兴帅师往讨。和等分屯诸洞，立栅与蛮人杂耕作。久之，擒其渠魁，余党悉溃。三十年，古州蛮叛，帝命桢帅师，湘王柏为副，往征。桢请饷三十万，又不亲莅军。帝诘责之，命城铜鼓卫而还。是年，荧惑入太微，诏谕桢戒慎，桢书十事以自警。未几，桢子巴陵王卒，帝复与敕曰：“旧岁荧惑入太微，太微天庭，居翼轸，楚分也。五星无故入，灾必甚焉。尔子疾逝，恐灾不止此，尚省慎以回天意。”至冬，王妃薨。时初设宗人府，以桢为右宗人。永乐初，进宗正。二十二年薨。子庄王孟烷嗣，敬慎好学。宣德中，平江伯陈瑄密奏：“湖广，东南大藩，襟带湖、湘，控引蛮越，人民蕃庶，商贾辐聚。楚设三护卫，自始封至今，生齿日繁，兵强国富，小人行险，或生邪心。请选其精锐，以转漕为名，俟至京师，因而留之，可无后患。”帝曰：“楚无过，不可。”孟烷闻之惧。五年上书请纳两护卫，自留其一。帝劳而听之。正统四年薨。子宪王季堄嗣。事母邓妃至孝。英宗赐书奖谕。著《东平河间图赞》，为士林所诵。八年薨。弟康王季埱嗣。天顺六年薨。再从子靖王均鈋嗣，正德五年薨。子端王荣㳦嗣，以仁孝著称，武宗表曰“彰孝之坊”。嘉靖十三年薨。子愍王显榕嗣，居丧哀痛，遇庆礼却贺。端王婿仪宾沈宝与显榕有隙，使人诬奏显榕左右呼显榕万岁，且诱显榕设水戏以习水军。世宗下其章，抚臣具言显榕居丧能守礼。宝坐诬，削为民。显榕妃吴氏，生世子英耀，性淫恶，尝烝显榕宫人。显榕知之，杖杀其所使陶元儿。英耀又使卒刘金纳妓宋么儿于别馆。显榕欲罪金，金遂诱英耀谋为逆。嘉靖二十四年正月十八日，张灯置酒飨显榕，别宴显榕弟武冈王显槐于西室。酒半，金等从座后出，以铜瓜击显榕脑，立毙。显槐惊救，被伤，奔免。英耀徙显榕尸宫中，命长史孙立以中风报。王从者朱贵抉门出告变，抚、按官以闻。英耀惧，具疏奏辨，且逼崇阳王显休为保奏。通山王英炊不从，直奏英耀弑逆状。诏遣中官及驸马都尉邬景和、侍郎喻茂坚往讯。英耀辞服。诏逮入京。是年九月，告太庙，伏诛，焚尸扬灰。悉诛其党，革显休禄十之三。显槐、英炊皆赉金币，而以显榕次子恭王英㷿嗣。隆庆五年薨。子华奎幼，万历八年，始嗣爵。卫官王守仁上告曰：“远祖定远侯弼，楚王桢妃父也，遗瑰宝数十万寄楚帑，为嗣王侵匿。”诏遣中官清核。华奎奏辨，且请避宫搜掘。皆不报。久之，系鞫王府承奉等，无所得。时诸珰方以搜括希上意，不欲暴守仁罪。帝颇悟，罢其事。华奎乃奏上二万金助三殿工。三十一年，楚宗人华甿等言：“华奎与弟宣化王华壁皆非恭王子。华奎乃恭王妃兄王如言子，抱养宫中。华壁则王如綍家人王玉子也。华甿妻，即如言女，知之悉。”礼部侍郎郭正域请行勘。大学士沈一贯右华奎，委抚按讯，皆言伪王事无左验。而华甿妻持其说甚坚，不能决，廷议令覆勘。中旨以楚王袭封已二十余年，宜治华甿等诬罔。御史钱梦皋为一贯劾正域，正域发华奎行贿一贯事。华奎遂讼言正域主使，正域罢去。东安王英燧、武冈王华增、江夏王华塇等皆言伪迹昭著，行贿有据。诸宗人赴都投揭。奉旨切责，罚禄、削爵有差。华甿坐诬告，降庶人，锢凤阳。未几，华奎输贿入都，宗人遮夺之。巡抚赵可怀属有司捕治。宗人蕴鉁等方恨可怀治楚狱不平，遂大哄，殴可怀死。巡按吴楷以楚叛告。一贯拟发兵会剿。命未下，诸宗人悉就缚。于是斩二人，勒四人自尽，锢高墙及禁闲宅者复四十五人。三十三年四月也。自是无敢言楚事者。久之，禁锢诸人以恩诏得释，而华奎之真伪竟不白。其后，张献忠掠湖广，华奎募卒自卫，以张其在为帅。献忠兵至武昌，其在为内应，执华奎沉之江，诸宗无得免者。武冈王显槐，端王第三子也。嘉靖四十三年上书条藩政，请“设宗学，择立宗正、宗表，督课亲郡王以下子弟。十岁入学，月饩米一石，三载督学使者考绩，陟其中程式者全禄之，五试不中课则黜之，给以本禄三之二。其庶人暨妻女，月饩六石，庶女勿加恩。”其后廷臣集议，多采其意。
