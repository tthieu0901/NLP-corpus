标题: 上林苑监
章节类型: 志
卷数: 1389
URL: https://www.xuges.com/ls/mingshi/2498.htm
原始标题: 上林苑监

==================================================

上林苑监。左、右监正各一人，（正五品）左、右监副各一人，（正六品，监正、监副后不常设，以监丞署职。）左、右监丞各一人。（正七品）其属，典簿厅，典簿一人。（正九品）良牧、蕃育、林衡、嘉蔬四署，各典署一人，（正七品）署丞一人，（正八品）录事一人。（正九品）监正掌苑囿、园池、牧畜、树种之事。凡禽兽、草木、蔬果，率其属督其养户、栽户，以时经理其养地、栽地而畜植之，以供祭祀、宾客、宫府之膳羞。凡苑地，东至白河，西至西山，南至武清，北至居庸关，西南至浑河，并禁围猎。良牧，牧牛羊豕，蕃育，育鹅鸭鸡，皆籍其牝牡之数，而课孳卵焉。林衡，典果实、花木，嘉蔬，典莳艺瓜菜，皆计其町畦、树植之数，而以时苞进焉。洪武二十五年，议开上林院，度地城南。（自牛首山接方山，西并河涯。）比图上，太祖谓有妨民业，遂止。永乐五年，始置上林苑监，设良牧、蕃育、嘉蔬、林衡、川衡、冰鉴及典察左右前后十属署。洪熙中，并为蕃育、嘉蔬二署。（以良牧、川衡并蕃育，冰鉴、林衡并嘉蔬，典察四署分并入。）宣德十年，始定四署。正德间，增设监督内臣共九十九员。嘉靖元年，裁汰八十员，革蕃育、嘉蔬二署典署，林衡、嘉蔬二署录事。
