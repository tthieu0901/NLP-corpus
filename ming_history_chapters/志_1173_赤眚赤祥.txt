标题: 赤眚赤祥
章节类型: 志
卷数: 1173
URL: https://www.xuges.com/ls/mingshi/2183.htm
原始标题: 赤眚赤祥

==================================================

成化十三年二月甲午，浙江山阴涌泉如血。正德元年正月乙酉夜，崇明空中有红光，曳尾如虹，起东北至西南没，声如雷。辛丑，凤阳红光发，与日同色，声如雷。二年八月己亥，赤光见宁夏，长五丈。八年七月甲申，龙泉有赤弹二，自空陨于县治，形如鹅卵，跃入民居，相斗久之。嘉靖三十三年四月戊子，慈溪民家涌血高尺余。三十七年五月戊辰，东阳民张思齐家地裂五六处，出血如线，高尺许。血凝，犬就食之，掘地无所见。三十九年二月己未，竹溪民家出血。隆庆六年闰二月癸酉，辽东赤风扬尘蔽天。万历六年七月丁丑，松门卫金铛家涌血三尺，有声。十三年四月乙丑，虹民王禄投宿姚垒家，见血出于地，惊走至市，市亦流血。乡人击器物噪之，乃止。十九年六月庚戌，慈溪茅家浦涌血八处，大如盆，高尺许。血溅船，船即出血，溅人足，足亦出血，数刻乃绝。二十六年九月甲辰，萧山贾九经家出血，高尺许。天启元年六月庚寅，肇庆民王体积中庭喷血，如跑突泉。崇祯七年二月戊午，海丰雨血。八年八月戊寅，宣城池中出血。
