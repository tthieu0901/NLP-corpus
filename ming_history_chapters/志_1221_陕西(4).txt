标题: 陕西(4)
章节类型: 志
卷数: 1221
URL: https://www.xuges.com/ls/mingshi/2252.htm
原始标题: (4)

==================================================

宁夏卫（元宁夏府路，属甘肃行省。）洪武三年为府。五年，府废。二十六年七月置卫。二十八年四月罢。永乐元年正月复置。（洪武二十六年，庆王府自庆阳府迁此。西有贺兰山。又西南有峡口山，黄河流其中，一名青铜硖。黄河出硖东流，亦曰三岔河。又东有黑水河，南有清水河，即葫芦河下流也，俱注於黄河。有宁夏群牧千户所，洪武二十七年十二月置。）领千户所四。东南距布政司千四百里。灵州守御千户所（卫东南。洪武十六年十月置，治在河口。宣德三年二月徙於城东。弘治十三年九月复置灵州於所城。）兴武守御千户所（卫东南。正德元年以兴武营置。）韦州守御千户所（卫东南。弘治十年以故韦州置。西有大蠡山。南有小蠡山。东有东湖。）平虏千户所（卫北少东。嘉靖三十年以平虏城置。东北有老虎山，滨大河。北有镇远关。）宁夏前卫在宁夏城内，洪武十七年置。宁夏左屯卫宁夏右屯卫亦俱在宁夏城内，洪武二十五年二月置，后废。三十五年十二月复置。宁夏后卫本花马池守御千户所，成化十五年置。正德元年改卫。其城，正统九年所筑也。（东北有方山。西有花马池。西北有大盐池。又西有小盐池。东有长城关，正德初置。）东南距布政司千一百二十里。宁夏中卫（元应理州，属宁夏府路。）洪武三年州废。永乐元年正月置卫。（西有沙山，一名万斛堆。大河在南。又西南有温围水，流入大河。又有裴家川。又东南有鸣沙州，元属宁夏府路。洪武初废。）南距布政司千一百十里。靖虏卫正统二年以故会州地置，属陕西都司。（南有乌兰山，上有乌兰关。北有大河。西南有祖厉河，东北有亥刺河，皆注於大河。西南有会宁关。）南距布政司千二百二十里。陕西行都指挥使司（元甘肃等处行中书省，治甘州路。）洪武五年十一月置甘肃卫。二十五年罢。二十六年，陕西行都指挥使司自庄浪徙置於此。领卫十二，守御千户所四。距布政司二千六百四十五里。甘州左卫（倚。元甘州路。）洪武初废。二十三年十二月置甘州左卫。二十七年十一月罢。二十八年六月复置。（洪武二十五年三月建肃王府。建文元年迁於兰县。西南有祁连山。西北有合黎山。东北有人祖山，山口有关，曰山南，嘉靖二十七年置。又东北有居延海。西有弱水，出西南山谷中，下流入焉。又有张掖河，流合弱水，其支流曰黑水河，仍合於张掖河。又东南有卢水，亦曰沮渠川。）甘州右卫、甘州中卫俱洪武二十五年三月置。甘州前卫、甘州后卫俱洪武二十九年置。四卫俱与甘州左卫同城。肃州卫（元肃州路，属甘肃行省。）洪武二十七年十一月置卫。（西有嘉峪山，其西麓即嘉峪关也。弘治七年正月扁关曰镇西。西南有小昆仑山，亦曰雪山，与甘州山相接。北有讨来河，东会於张掖河。西南有白水，又西北有黑水，东南有红水，俱流入白水，下流入西宁卫之西海。又东北有威虏卫，洪武中置，永乐三年三月省。）东距行都司五百十里。山丹卫（元山丹州，直隶甘肃行省。）洪武初废。二十三年九月置卫，属陕西都司，后来属。（东南有焉支山。西有删丹河，即弱水也。北有红盐池。）西距行都司百八十里。永昌卫（元永昌路，属甘肃行省，至正三年七月改永昌等处宣慰司。）洪武初废。十五年三月置卫，属陕西都司，后来属。（北有金山，丽水出焉。西南有白岭山，亦曰雪山。西有水磨川，上有水磨关。又东南有蹇占河。）西北距行都司三百十里。凉州卫（元西凉州，属永昌路。）洪武九年十月置卫，属陕西都司，后来属。（南有天梯山，三岔河出焉。东南有洪池岭。又东北有白亭海，有潴野泽。又西有土弥干川，即五涧水也，亦出天梯山，下流合於三岔河。又东有杂木口关。又有凉州土卫，洪武七年十月置。）西北距行都司五百里。镇番卫本临河卫，洪武中，以小河滩城置。三十年正月更名。建文中罢。永乐元年六月复置。（西有黑河，即张掖河下流也。又东有三岔河。南有小河。西有盐池。西南有黑山关。）西距行都司五百五十里。庄浪卫洪武五年十一月以永昌地置。十二年正月置陕西行都指挥使司於卫城。二十六年，行都司徙於甘州。建文中，改卫为守御千户所。洪武三十五年十月复改所为卫，属陕西都司，后来属。（东有大松山。其北有小松山。西有分水岭，南出者为庄浪河，北出者为古浪河。又南有大通河，与庄浪河合，北流经卫西，入於沙漠。）北距行都司九百四十里。西宁卫（元西宁州，直隶甘肃行省。）洪武初废。六年正月置卫。宣德七年十一月升军民指挥使司，属陕西都司，后来属。（西南有小积石山，与河州接界。东南有峡口山，亦曰湟峡。南有大河，自西域流入，回环於陕西、山西、河南、山东四布政司，及南直隶之地，几至万里，至淮安府清河县，南合长淮，又东至安东县南入於海。又北有湟水，即苏木连河也，东入大河。又西南有赐支河，又城北有西宁河，皆流入大河。又西北有浩亹水，西南有宗哥川，俱流合於湟水。又西有西海，亦名卑禾羌海，俗呼青海。西北有赤海。又有乌海盐池。东南有绥远关。）西北距行都司千三百五十里。碾伯守御千户所本碾北地。洪武十一年三月置庄浪分卫。七月改置碾北卫，后废，而徙西宁卫右千户所於此。成化中更名。（南有碾伯河。）西北距行都司千二百三十里。沙州卫（元沙州路，属甘肃行省。）洪武初废。永乐元年置卫。正统间废。（南有鸣沙山。东南有三危山。又东有龙勒山，又有渥洼水。西有瓜州，元属沙州路，洪武初废。）东距行都司千三百六十里。镇夷守御千户所洪武三十年以甘州卫地置。建文二年罢。永乐元年复置所，旧在西北，天顺八年移於今治。（南有黑河，即张掖河也。西南有盐池。北有兔儿关。）东南距行都司三百里。古浪守御千户所正统三年六月以庄浪卫地置。（古浪河在东。又南有古浪关。东有石峡关。）东南距行都司六百四十里。高台守御千户所景泰七年以甘州卫之高台站置。（弱水在北。又西有合黎山。西南有白城山。）东南距行都司一百六十里。
