标题: 答禄与权传
章节类型: 志
卷数: 32
URL: https://www.xuges.com/ls/mingshi/0182.htm
原始标题: 答禄与权

==================================================

答禄与权，字道夫，蒙古人。仕元为河南北道廉访司佥事。入明，寓河南永宁。洪武六年，用荐授秦府纪善，改御史。请重刊律令。盱眙民进瑞麦，与权请荐宗庙。帝曰：“以瑞麦为朕德所致，朕不敢当。其必归之祖宗。御史言是也。”明年出为广西按察佥事。未行，复为御史。上书请祀三皇。下礼官议，遂并建帝王庙。且遣使者巡视历代诸陵寝。设守陵户二人，三年一祭，其制皆由此始。又请行禘礼，议格不行。改翰林修撰，坐事降典籍，寻进应奉。十一年以年老致仕。禘礼至嘉靖中始定。
