标题: 僧道录司
章节类型: 志
卷数: 1392
URL: https://www.xuges.com/ls/mingshi/2502.htm
原始标题: 僧道录司

==================================================

僧录司。左、右善世二人，（正六品）左、右阐教二人，（从六品）左右讲经二人，（正八品）左、右觉义二人。（从八品）道录司。左、右正一二人，（正六品）左、右演法二人，（从六品）左、右至灵二人，（正八品）左、右玄义二人。（从八品）神乐观提点一人，（正六品）知观一人，（从八品，嘉靖中革。）龙虎山正一真人一人。（正二品。洪武元年，张正常入朝，去其天师之号，封为真人，世袭。隆庆间革真人，止称提点。万历初复之。）法官、赞教、掌书各二人。阁皂山、三茅山各灵官一人，（正八品）太和山提点一人。僧、道录司掌天下僧道。在外府州县有僧纲、道纪等司，分掌其事，俱选精通经典、戒行端洁者为之。神乐观掌乐舞，以备大祀天地、神祇及宗庙、社稷之祭，隶太常寺，与道录司无统属。洪武元年，立善世、玄教二院。四年革。五年，给僧道度牒。十一年，建神乐观于郊祀坛西，设提点、知观。（初，提点从六品，知观从九品。洪武十五年升提点正六品，知观从八品。凡遇朝会，提点列于僧录司左善世之下，道录司左正一之上。）十五年，始置僧录司、道录司。（各设官如前所列。）僧凡三等：曰禅，曰讲，曰教。道凡二等：曰全真，曰正一。设官不给俸，隶礼部。二十四年，清理释、道二教，限僧三年一度给牒。凡各府州县寺观，但存宽大者一所，并居之。凡僧道，府不得过四十人，州三十人，县二十人。民年非四十以上、女年非五十以上者，不得出家。二十八年，令天下僧道赴京考试给牒，不通经典者黜之。其后，释氏有法王、佛子、大国师等封号，道士有大真人、高士，高士等封号，赐银印蟒玉，加太常卿、礼部尚书及宫保衔，至有封伯爵者，皆一时宠幸，非制也。
