标题: 公主传(1)
章节类型: 表
卷数: 82
URL: https://www.xuges.com/ls/mingshi/0082.htm
原始标题: 卷4 公主

==================================================

明制，皇姑曰大长公主，皇姊妹曰长公主，皇女曰公主，俱授金册，禄二千石，婿曰驸马都尉。亲王女曰郡主，郡王女曰县主，孙女曰郡君，曾孙女曰县君，玄孙女曰乡君，婿皆仪宾。郡主禄八百石，余递减有差。郡主以下，恩礼既杀，无足书者。今依前史例，作《公主传》，而驸马都尉附焉。◎仁祖二女太原长公主，淳皇后所生，嫁王七一，早卒。洪武三年追册，并赠七一荣禄大夫驸马都尉，遣使具衣冠改葬于盱眙。曹国长公主，太原主母妹，嫁李贞。主性纯孝，助贞理家尤勤俭，早卒。贞携子文忠避兵，依太祖于滁阳。洪武元年二月追册主为孝亲公主，封贞恩亲侯驸马都尉。先是，兵乱，主未葬，命有司具礼葬于李氏先墓。诏曰：“公主祠堂碑亭，其制悉视功臣之赠爵为王者。”三年改册主陇西长公主。五年，以文忠贵，加册曹国长公主，并进贞右柱国曹国公。贞性孝友恭谨。初，文忠守严州，屡以征伐事出，皆委贞权掌军务。文忠克桐庐，以所俘卒送严。严城空虚，俘卒谋叛去。贞飨其众，醉而缚之，以归应天。太祖嘉之，累授官如子爵，赐甲第西华门玄津桥之西。帝数临幸，太子诸王时往起居，亲重无与比。晚岁尤折节谦抑，尝曰：“富贵而忘贫贱，君子不为也。”十二年冬卒。赠陇西王，谥恭献。文忠自有传。◎太祖十六女临安公主，洪武九年下嫁李祺，韩国公善长子也。是时始定公主婚礼，先期赐驸马冠诰并朝服，仪从甚盛。主执妇道甚备。祺，功臣子，帝长婿，颇委任之。四方水旱，每命祺往振济。二十三年，善长坐事死。祺前卒，主至永乐十九年薨。宁国公主，孝慈皇后生。洪武十一年下嫁梅殷。殷字伯殷，汝南侯思祖从子也，天性恭谨，有谋略，便弓马。太祖十六女诸驸马中，尤爱殷。时李文忠以上公典国学，而殷视山东学政，赐敕褒美，谓殷精通经史，堪为儒宗。当世皆荣之。帝春秋高，诸王强盛。殷尝受密命辅皇太孙。及燕师日逼，惠帝命殷充总兵官镇守淮安。悉心防御，号令严明。燕兵破何福军，执诸将平安等，遣使假道于殷，以进香为名。殷答曰：“进香，皇考有禁，不遵者为不孝。”王大怒，复书言：“今兴兵诛君侧恶，天命有归，非人所能阻。”殷割使者耳鼻纵之，曰：“留汝口为殿下言君臣大义。”王为气沮。而凤阳守徐安亦拆浮桥，绝舟楫以遏燕。燕兵乃涉泗，出天长，取道扬州。王即帝位，殷尚拥兵淮上，帝迫公主啮血为书投殷。殷得书恸哭，乃还京。既入见，帝迎劳曰：“驸马劳苦。”殷曰：“劳而无功耳。”帝默然。永乐二年，都御史陈瑛奏殷畜养亡命，与女秀才刘氏朋邪诅咒。帝曰：“朕自处之。”因谕户部考定公、侯、驸马、伯仪仗从人之数，而别命锦衣卫执殷家人送辽东。明年冬十月，殷入朝，前军都督佥事谭深、锦衣卫指挥赵曦挤殷笪桥下，溺死，以殷自投水闻。都督同知许成发其事。帝怒，命法司治深、曦罪，斩之，籍其家。遣官为殷治丧，谥荣定，而封许成为永新伯。初，公主闻殷死，谓上果杀殷，牵衣大哭，问驸马安在。帝曰：“为主迹贼，无自苦。”寻官殷二子，顺昌为中府都督同知，景福为旗手卫指挥使，赐公主书曰：“驸马殷虽有过失，兄以至亲不问。比闻溺死，兄甚疑之。都督许成来首，已加爵赏，谋害之人悉置重法，特报妹知之。”瓦剌灰者，降人也，事殷久，谓深、曦实杀殷，请于帝，断二人手足，剖其肠祭殷，遂自经死。十二月进封公主为宁国长公主。宣德九年八月薨，年七十一。初，主闻成祖举兵，贻书责以大义。不答。成祖至淮北，贻主书，命迁居太平门外，勿罹兵祸。主亦不答。然成祖故重主，即位后，岁时赐与无算，诸王莫敢望。殷孙纯，成化中举进士，知定远县，忤上官，弃归。袭武阶，为中都副留守。崇宁公主，洪武十七年下嫁牛城，未几薨。安庆公主，宁国主母妹。洪武十四年下嫁欧阳伦。伦颇不法。洪武末，茶禁方严，数遣私人贩茶出境，所至绎骚，虽大吏不敢问。有家奴周保者尤横，辄呼有司科民车至数十辆。过河桥巡检司，擅捶辱司吏。吏不堪，以闻。帝大怒，赐伦死，保等皆伏诛。汝宁公主，洪武十五年与怀庆、大名二主先后下嫁，而主下嫁陆贤，吉安侯仲亨子也。怀庆公主，母成穆孙贵妃。下嫁王宁。宁，寿州人，既尚主，掌后军都督府事。建文中，尝泄中朝事于燕，籍其家，系锦衣卫狱。成祖即位，称宁孝于太祖，忠于国家，正直不阿，横遭诬构，封永春侯，予世券。宁能诗，颇好佛。尝侍帝燕语，劝帝诵佛经饭僧，为太祖资福。帝不怿，自是恩礼渐衰。久之，坐事下狱，见原，卒。子贞亮，官羽林前卫佥事，先宁卒。宣德十年，贞亮子彝援诏书言公主嫡孙当嗣侯。不许，命以卫佥事带俸，奉主祀。宁又有子贞庆，工诗，与刘溥等称“十才子”。大名公主，下嫁李坚。坚，武陟人。父英，洪武初为骁骑右卫指挥佥事。从征云南阵没，赠指挥使。坚有才勇，既尚主，掌前军都督府事。建文初，以左副将军从伐燕。及战，胜负略相当，封滦城侯，予世券。滹沱河之战，燕卒薛禄刺坚堕马被擒，械送北平，道卒。子庄年七岁，嗣侯。成祖即位，庄父姓名在奸党中，以主故获宥。主惧祸，遂纳侯诰券。宣德元年，主薨。庄在南京师事刘溥，放浪诗酒，以寿终。福清公主，母郑安妃。洪武十八年下嫁张麟，凤翔侯龙子也。麟未嗣侯卒。永乐十五年，主薨。寿春公主，洪武十九年下嫁傅忠，颖国公友德子也。先是，九年二月定制：公主未受封者，岁给纻丝纱绢布线；已封，赐庄田一区，岁征租一千五百石，钞二千贯。主为太祖所爱，赐吴江县田一百二十余顷，皆上腴，岁入八千石，逾他主数倍。二十一年薨，赐明器仪杖以葬。十公主，早薨。南康公主，洪武二十一年下嫁胡观，东川侯海子也。海尝以罪夺禄田。及观尚主，诏给田如故。观初在选中，帝命黄岩，徐宗实教之。既婚，督课益严，又为书数千言，引古义相戒劝。观执弟子礼甚恭。太祖为大喜。建文三年，观从李景隆北征，为燕兵所执。永乐初，奉使晋府还，科道官劾观僣乘晋王所赐棕舆。诏姑宥之。已，都御史陈瑛等劾观强取民间子女，又娶娼为妾，且言：“预知李景隆逆谋，陛下曲加宽宥，绝无悛心，宜正其罪。”遂罢观朝请，寻自经死。宣德中，主为子忠乞嗣，诏授孝陵卫指挥佥事，进同知。正统三年，主薨。永嘉公主，母郭惠妃。洪武二十二年下嫁郭镇，武定侯英子也。英卒，镇不得嗣。宣德十年，主乞以子珍嗣，语在《英传》。景泰六年，主薨。世宗即位，元孙勋有宠，为主乞追谥，特赐谥贞懿。十三公主，早薨。含山公主，母高丽妃韩氏。洪武二十七年下嫁尹清。建文初，清掌后府都督事，先主卒。主至天顺六年始薨，年八十有二。汝阳公主，永嘉主同母妹，与含山主同年下嫁谢达。达父彦，凤阳人，少育于孙氏，冒其姓。数从征讨有功，累官前军都督佥事，诏复谢姓，迁其子尚主。仁宗即位，主以属尊，与宁国、怀庆、大名、南康、永嘉、含山、宝庆七主皆进称大长公主。自后诸帝即位，公主进封长公主、大长公主皆如制。宝庆公主，太祖最幼女，下嫁赵辉。辉父和以千户从征安南阵没，辉袭父官。先是，成祖即位，主甫八岁，命仁孝皇后抚之如女。永乐十一年，辉以千户守金川门，年二十余，状貌伟丽，遂选以尚主。主既为后所抚，装赍视他主倍渥，婚夕特诏皇太子送入邸。主性纯淑，宣德八年薨。辉至成化十二年始卒。凡事六朝，历掌南京都督及宗人府事。家故豪侈，姬妾至百余人，享有富贵者六十余年，寿九十。福成公主，南昌王女，母王氏。嫁王克恭。克恭尝为福建行省参政，后改福州卫指挥使。庆阳公主，蒙城王女，嫁黄琛。琛本名宝，武昌人，以帐前参随舍人擢兵马副指挥。太祖爱其谨厚，配以王女。累从征讨，积功至龙江翼守御千户。洪武元年册两王女为公主，授克恭、琛为驸马都尉，迁琛淮安卫指挥使。四年三月，礼官上言：“皇侄女宜改封郡主，克恭、琛当上驸马都尉诰。”帝曰：“朕惟侄女二人，不忍遽加降夺，其称公主驸马如故。”公主岁给禄米五百石，视他主减三之二，驸马止食本官俸。擢琛中都留守，卒官。子铉至都督佥事。主至建文时，改封庆成郡主。燕师南下，主尝诣军中议和，盖成祖从姊。或谓福成、庆阳皆太祖从姊者，误也。◎兴宗四女江都公主，洪武二十七年下嫁耿璿，长兴侯炳文子也。累官前军都督佥事。主为懿文太子长女。初称江都郡主，建文元年进公主，璿为驸马都尉。炳文之伐燕也，璿尝劝直捣北平。会炳文罢归，谋不用。永乐初，称疾不出，坐罪死。主复降为郡主，忧卒。宜伦郡主，永乐十五年下嫁于礼。三女，无考。南平郡主，未下嫁，永乐十年薨，追册。◎成祖五女永安公主，下嫁袁容。容，寿州人，父洪以开国功，官都督。洪武二十八年选容为燕府仪宾，配永安郡主。燕兵起，有战守功。永乐元年进郡主为公主，容驸马都尉；再论功，封广平侯，禄一千五百石，予世券。凡车驾巡幸，皆命容居守。初，都指挥款台乘马过容门，容怒其不下，棰之几死。帝闻之，赐赵王高燧书曰：“自洪武来，往来驸马门者，未闻令下马也。昔晋王敦为驸马，纵恣暴横，卒以灭亡。汝其以书示容，令械辱款台之人送京师。”容由是敛戢。十五年，主薨，停容侯禄。宣宗即位，复故。卒，赠沂国公，谥忠穆。子祯嗣，卒，无子。庶弟瑄，正统初乞嗣。帝曰：“容封以公主恩，祯嗣以公主子。瑄庶子，可长陵卫指挥佥事。”天顺元年诏复侯爵，卒。弟琇，成化十五年嗣，卒。侄辂乞嗣侯，言官持不可。帝曰：“诏书许子孙嗣。辂，容孙也，辂后毋嗣，仍世卫佥事。”辂卒，子夔，弘治间乞嗣侯。不许。永平公主，下嫁李让。让，舒城人，与袁容同岁选为燕府仪宾。燕兵起，帅府兵执谢贵等，取大宁，战白沟河有功，署掌北平布政司事，佐仁宗居守。其父申，官留守左卫指挥同知。惠帝欲诱致让，曰：“让来，吾宥尔父。”让不从，力战破平安兵。帝遂杀申，籍其家，姻族皆坐死或徒边。永乐元年进让驸马都尉，封富阳侯，食禄千石，掌北京行部事。卒，赠景国公，谥恭敏。子茂芳嗣侯。仁宗即位，以茂芳母子在先帝时有逆谋，废为庶人，追夺其父让并三代诰券毁之。是年，茂芳死。正统九年，主薨。天顺元年诏与茂芳子舆伯爵，卒。成化间，授舆子钦长陵卫指挥佥事。安成公主，文皇后生。成祖即位，下嫁宋琥，西宁侯晟子也。正统八年，主薨。咸宁公主，安成主同母妹。永乐九年下嫁宋瑛，琥弟也。袭西宁侯。正统五年，主薨。十四年，瑛与武进伯朱冕御也先于阳和，战死。常宁公主，下嫁沐昕，西平侯英子。主恭慎有礼，通《孝经》、《女则》。永乐六年薨，年二十二。◎仁宗七女嘉兴公主，昭皇后生。宣德三年下嫁井源。正统四年薨。后十年，源死土木之难。庆都公主，宣德三年下嫁焦敬。正统五年薨。清河公主，宣德四年下嫁李铭。八年薨。真定公主，母李贤妃，与清河主同年下嫁王谊。景泰元年薨。德安公主，早薨。仁宗即位之十月，与蕲王瞻垠同日追封，谥悼简。册辞谓第四女，盖早殇，名次未定也。又五女延平公主，六女德庆公主，俱未下嫁薨。
