标题: 王府护卫仪卫司
章节类型: 志
卷数: 1423
URL: https://www.xuges.com/ls/mingshi/2539.htm
原始标题: 王府护卫仪卫司

==================================================

王府护卫指挥使司，设官如京卫。王府仪卫司。仪卫正一人，（正五品）仪卫副二人，（从五品）典仗六人。（正六品）仪卫，掌侍卫仪仗。护卫，掌防御非常，护卫王邸。有征调，则听命于朝。明初，诸王府置护军府。洪武三年，置仪卫司，司设正、副各一人，秩比正、副千户；司仗六人，秩比百户。四年，改司仗为典仗。五年，置亲王护卫指挥使司，每王府设三护卫，卫设左、右、前、后、中五所，所千户二人，百户十人。又设围子手二所，每所千户一人。九年，罢护军府。建文中，改仪卫司为仪仗司，增置吏目一人。成祖初复旧制。
