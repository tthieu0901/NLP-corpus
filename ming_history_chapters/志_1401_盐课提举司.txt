标题: 盐课提举司
章节类型: 志
卷数: 1401
URL: https://www.xuges.com/ls/mingshi/2513.htm
原始标题: 盐课提举司

==================================================

盐课提举司。提举一人，（从五品）同提举一人，（从六品）副提举无定员。（从七品）其属，吏目一人，（从九品）库大使、副使一人。所辖，各盐仓大使、副使，各场、各井盐课司大使、副使，并一人。提举司凡七：曰四川，曰广东海北，（廉州）曰黑盐井，（楚雄）曰白盐井，（姚安）曰安宁，曰五井，（大理）曰察罕脑儿。又有辽东煎盐提举司。（提举，正七品，同提举，正八品，副提举，正九品。）其职掌皆如都转运司。明初，置都转运司于两淮。吴元年，置两浙都转运司于杭州，定都转运使秩正三品，设同知，（正四品）副使，（正五品）运判，（正六品）经历，（正七品）知事，（正八品）照磨、纲官，（正九品）盐场设司令，（从七品）司丞，（从八品）百夫长。（省注）洪武二年置长芦、河东二都转运司，及广东海北盐课提举司，寻又置山东、福建二都转运司。三年，又于陕西察罕脑儿之地置盐课提举司，后渐增置各处。建文中，改广东提举为都转运司。永乐初复故。十四年，初命御史巡盐。景泰三年，罢长芦、两淮巡盐御史，命抚、按官兼理。已复遣御史，其无御史者，分按察司理之。又洪武中，于四川置茶盐都转运司，（洪武五年置，设官如都转运盐使司。十年罢。）纳溪、白渡二盐马司，（洪武五年置，以常选官为司令，内使为司丞。十三年罢，寻复置。十五年，改设大使、副使各一人。）后并革。又有顺龙盐马司，亦革。
