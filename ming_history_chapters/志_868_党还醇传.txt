标题: 党还醇传
章节类型: 志
卷数: 868
URL: https://www.xuges.com/ls/mingshi/1618.htm
原始标题: 党还醇

==================================================

党还醇，字子贞，三原人。天启五年进士。授休宁知县，有善政，以父忧归。崇祯二年服阕，起官良乡。十二月，大清兵薄城，督吏民乘城拒守。或言县小无兵，盍避去。还醇毅然曰：“吾守土吏也，去将安之！”救兵不至，力屈城破，与教谕安上达、训导李廷表、典史史之栋、驿丞杨其礼并死焉。事定，父老觅还醇尸，得之草间，赤身面缚，体被数枪，群哭而殓之。上达，贵州安顺人。万历末年举于乡，谒选得教谕，至日阖门死难。事闻，赠还醇光禄丞，予祭葬，有司建祠，官其一子。之栋等亦赠恤，给驿归其丧。已而吏科上言：“还醇城亡与亡，之死靡贰，犹曰有守土责也。上达、之栋等，微员末秩，亦能致命遂志，有死无陨。宜破格褒崇，以为世劝。朝廷必不惜今日之虚名，作将来之忠义，乃仅赠国学教职、良乡主簿，于圣主忧恤之典谓何！”帝感其言，下部更议，乃赠上达、廷表《五经》博士，与之栋等及千户萧如龙、何秉忠，百户李荫并配祀还醇祠。武举陈蠡测、诸生梅友松等十五人，烈妇朱氏等十七人，并建坊旌表。顺天府尹刘宗周以上达得死难之正，请赠翰苑宫坊，不报。是时，列城以死事闻者，更有香河知县任光裕、泺州知州杨燫。光裕赠恤如还醇，燫赠光禄少卿，并任一子。
