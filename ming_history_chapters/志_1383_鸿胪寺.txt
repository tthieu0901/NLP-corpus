标题: 鸿胪寺
章节类型: 志
卷数: 1383
URL: https://www.xuges.com/ls/mingshi/2492.htm
原始标题: 鸿胪寺

==================================================

鸿胪寺。卿一人，（正四品）左、右少卿各一人，（从五品）左、右寺丞各一人。（从六品）其属，主簿厅，主簿一人。（从八品）司仪、司宾二署，各署丞一人，（正九品）鸣赞四人，（从九品，后增设五人。）序班五十人。（从九品。嘉靖三十六年革八人。万历十一年复设六人。）鸿胪，掌朝会、宾客、吉凶仪礼之事。凡国家大典礼、郊庙、祭祀、朝会、宴飨、经筵、册封、进历、进春、传制、奏捷，各供其事。外吏朝觐，诸蕃入贡，与夫百官使臣之复命、谢恩，若见若辞者，并鸿胪引奏。岁正旦、上元、重午、重九、长至赐假、赐宴，四月赐字扇、寿缕，十一月赐戴暖耳，陪祀毕，颁胙赐，皆赞百官行礼。司仪，典陈设、引奏，外吏来朝，必先演仪于寺。司宾，典外国朝贡之使，辨其等而教其拜跪仪节。鸣赞，典赞仪礼。凡内赞、通赞、对赞、接赞、传赞咸职之。序班，典侍班、齐班、纠仪及传赞。初，吴元年置侍仪司，秩从五品。洪武四年定侍仪使，（从七品）引进使，（正八品）奉班都知，（正九品）通赞、通事舍人，（从九品）俱为七品以下官。九年，改为殿庭仪礼司，设使一人，（正七品）副三人，（正八品）丞奉一人，（从八品）鸣赞二人，（正九品）序班十六人，（从九品）九关通事使一人，（正八品）副六人。（从八品）十三年，改使为司正，分左、右司副各一人，增序班至四十四人，革承奉，增设司仪四人。二十二年，增设左、右司丞四人。（正九品）三十年，始改为鸿胪寺，升秩正四品，设官六十二员。（卿以下员数、品级如前所列。）又设外夷通事隶焉。建文中，升少卿以下品秩。（少卿升正五品，寺丞升正六品。又改其首领官职名，与鸣赞、序班皆升品级。）罢司仪、司宾二署，而以行人隶鸿胪寺。成祖初，悉复旧制。
