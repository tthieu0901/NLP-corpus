标题: 乐韶凤传
章节类型: 志
卷数: 36
URL: https://www.xuges.com/ls/mingshi/0190.htm
原始标题: 乐韶凤

==================================================

乐韶凤，字舜仪，全椒人。博学能文章。谒太祖于和阳，从渡江，参军事。洪武三年，授起居注，数迁。六年拜兵部尚书，与中书省、御史台、都督府定教练军士法。改侍讲学士，与承旨詹同正释奠先师乐章，编集《大明日历》。七年，帝以祭礼驾还，应用乐舞前导，命韶凤等撰词。因撰《神降祥》、《神贶惠》、《酣酒》、《色荒》、《禽荒》诸曲以进，凡三十九章，曰《回銮乐歌》，皆寓规谏。礼部具《乐舞图》以上，命太常肄习之。明年，帝以旧韵出江左，多失正，命与廷臣参考中原雅音正之。书成，名《洪武正韵》。又命孝陵寝朔望祭祀及登坛脱舄诸礼议，皆详稽故实。俱从之。寻病免。未几，复起为祭酒。奉诏定皇太子与诸王往复书劄礼，考据精详，屡被褒答。十三年致仕归，以寿终。弟晖、礼、毅，皆知名。＊＊＊赞曰：明初之议礼也，宋濂方家居，诸仪率多陶安裁定。大祀礼专用安议，其余参汇诸说，从其所长：祫禘用詹同，时享用朱升，释奠、耕耤用钱用壬，五祀用崔亮，朝会用刘基，祝祭用魏观，军礼用陶凯。皆能援据经义，酌古准今，郁然成一代休明之治。虽折中断制，裁自上心，诸臣之功亦曷可少哉。
