标题: 太祖诸子传(7)
章节类型: 表
卷数: 62
URL: https://www.xuges.com/ls/mingshi/0062.htm
原始标题: (7)

==================================================

蜀献王椿，太祖第十一子，洪武十一年封。十八年命驻凤阳。二十三年就藩成都。性孝友慈祥，博综典籍，容止都雅，帝尝呼为“蜀秀才”。在凤阳时，辟西堂，延李叔荆、苏伯衡商榷文史。既至蜀，聘方孝孺为世子傅，表其居曰“正学”，以风蜀人。诣讲郡学，知诸博士贫，分禄饩之，月一石，后为定制。造安车赐长史陈南宾。闻义乌王绅贤，聘至，待以客礼。绅父祎死云南，往求遗骼，资给之。时诸王皆备边练士卒，椿独以礼教守西陲。番人入寇，烧黑崖关。椿请于朝，遣都指挥瞿能随凉国公蓝玉出大渡河邀击之。自是番人詟伏。前代两川之乱，皆因内地不逞者钩致为患；有司私市蛮中物，或需索启争端。椿请缯锦香扇之属，从王邸定为常贡，此外悉免宣索。蜀人由此安业，日益殷富。川中二百年不被兵革，椿力也。成祖即位，来朝。赐予倍诸藩。谷王橞，椿母弟也，图不轨。椿子悦燇，获咎于椿，走橞所，橞称为故建文君以诡众。永乐十四年，椿暴其罪。帝报曰：“王此举，周公安王室之心也。”入朝，赉金银缯彩钜万。二十一年薨。世子悦熑先卒，孙靖王友堉嗣。初，华阳王悦爠谋夺嫡，椿觉之，会有他过，杖之百，将械于朝。友堉为力请，得释。椿之薨，友堉方在京师，悦爠窃王帑，友堉归不问。悦爠更诬奏友堉怨诽。成祖召入讯之，会崩。仁宗察其诬，命归藩。召悦爠，悦爠，犹执奏。仁宗抵其章于地，迁之武冈，复迁澧州。宣德五年，总兵官陈怀奏都司私遗蜀邸炮，用以警夜，非制。诏逮都司首领官。明年献还二护卫。从之。是年薨。妃李、侍姬黄皆自经以殉。无子，弟僖王友〈土党〉由罗江王嗣，九年薨。献王第五子和王悦菼由保宁王嗣，天顺五年薨。继妃徐氏，年二十六，不食死，谥静节。子定王友垓嗣，七年薨。子怀王申鈘嗣，成化七年薨。弟惠王申凿嗣，弘治六年薨。子昭王宾瀚嗣，正德三年薨。子成王让栩嗣。自椿以下四世七王，几百五十年，皆检饬守礼法，好学能文。孝宗恒称蜀多贤王，举献王家范为诸宗法。让栩尤贤明，喜儒雅，不迩声伎，创义学，修水利，振灾恤荒。嘉靖十五年，巡抚都御史吴山、巡按御史金粲以闻。赐敕嘉奖，署坊表曰“忠孝贤良”。二十年建太庙，献黄金六十斤，白金六百斤。酬以玉带币帛。二十六年薨。子康王承爚嗣，三十七年薨。子端王宣圻嗣，万历四十年薨。子恭王奉铨嗣，四十三年薨。子至澍嗣。崇祯末，京师陷，蜀尚无恙。未几，张献忠陷成都，合宗被害，至澍率妃妾投于井。湘献王柏，太祖第十二子。洪武十一年封。十八年就藩荆州。性嗜学，读书每至夜分。开景元阁，招纳俊乂，日事校仇，志在经国。喜谈兵，膂力过人，善弓矢刀槊，驰马若飞。三十年五月，同楚王桢讨古州蛮，每出入，缥囊载书以随，遇山水胜境，辄徘徊终日。尤善道家言，自号紫虚子。建文初，有告柏反者，帝遣使即讯。柏惧，无以自明，阖宫焚死。谥曰戾。王无子，封除。永乐初，改谥献，置祠官守其园。代简王桂，太祖第十三子。洪武十一年封豫王，二十五年改封代。是年就藩大同。粮饷艰远，令立卫屯田以省转运。明年诏帅护卫兵出塞，受晋王节制。桂性暴，建文时，以罪废为庶人。成祖即位，复爵。永乐元年正月还旧封。十一月赐玺书曰：“闻弟纵戮取财，国人甚苦，告者数矣，且王独不记建文时耶？”寻命有司，自今王府不得擅役军民、敛财物，听者治之。已复有告其不轨者，赐敕列其三十二罪，召入朝，不至。再召，至中途，遣还，革其三护卫及官属。王妃中山王徐达女，仁孝文皇后妹也，骄妒，尝漆桂二侍女为癞。事闻，帝以中山王故，不罪。桂移怒世子逊煓，出其母子居外舍。桂已老，尚时时与诸子逊炓、逊焴窄衣秃帽，游行市中，袖锤斧伤人。王府教授杨普上言：“逊炓狎军人武亮，与博戏，致棰杀军人。”朝廷杖治亮，降敕责戒，稍敛戢。十六年四月复护卫及官属。正统十一年，桂薨。世子逊煓先卒，孙隐王仕壥嗣。景泰中，尝上言总兵官郭登守城功，朝廷为劳登。天顺七年薨。子惠王成炼嗣，弘治二年薨。子聪沫先封武邑王，以肆酒革爵。已，居惠王丧，益淫酗，废为庶人，迁太原。久之，惠王妃为疏理，复封武邑王，卒。子懿王俊杖袭封代王。嘉靖三年，大同军叛，围王宫，俊杖走免。事平，赐书慰问。六年薨。子昭王充耀嗣。十二年，大同军又叛，充耀走宣府，再赐慰问。事平，返国，奏：“乱贼既除，军民交困，乞遣大臣振抚。”诏允行。二十四年，和川奉国将军充灼坐罪夺禄，怨充耀不为解，乃与襄垣中尉充耿谋引敌入大同杀王。会应州人罗廷玺等以白莲教惑众，见充灼为妖言，因画策，约奉小王子入塞，藉其兵攻雁门，取平阳，立充灼为主，事定，即计杀小王子。充灼然之。先遣人阴持火箭，焚大同草场五六所，而令通蒙古语者卫奉阑出边，为总兵周尚文逻卒所获，并得其所献小王子表，鞫实以闻。逮充灼等至京，赐死，焚其尸，王府长史等官皆逮治。总督侍郎翁万达疏言：“大同狭瘠，禄饷不支，代宗日繁衍，众聚而贫。且地近边，易生反侧。请量移和川、昌化诸郡王于山、陕隙地。”诏改迁于山西。先是，景泰间，昌化王仕墰乞移封，景帝不许，至是乃迁。代宗自简至懿，封郡王者凡二十有三，而外徙者十王。二十六年，充耀薨。子恭王廷埼嗣。饶阳王充跼数以事侵廷埼，恐得罪，乃以陈边事为名，三十一年奏镇、巡官之罪。世宗为黜巡抚都御史何思，逮总兵官徐仁等。充跼益骄，遂与廷埼互讦，前后勘官莫能判。巡抚都御史侯钺奏夺其禄，充跼怒不承。三十三年诏遣司礼少监王臻即讯，充跼乃伏，下法司，锢高墙。万历元年，廷埼薨。子定王鼐铉嗣，二十二年薨。无子，弟新宁王鼐钧嗣，薨。子康王鼎渭嗣，崇祯二年薨。再传至孙传㸄。崇祯十七年三月，李自成入大同，阖门遇害。襄垣王逊燂，简王第五子，分封蒲州。诸王就藩后，非请命不得岁时定省。逊燂念大同不置，作《思亲篇》，词甚悲切。其后，宗人聪浼、聪泈、俊〈木难〉、俊榷、俊〈田朵〉、俊杓、俊噤、充焞，皆娴于文章。俊噤，字若讷，尤博学，有盛名，不慕荣利。姊陵川县君，适裴禹卿，地震城崩，禹卿死。县君以首触棺，呕血卒。年二十有一。诏谥贞节。灵丘王逊烇，简王第六子。宣宗时封。好学工诗，尤善医，尝施药治瘟疫，全活无算。子仕塝、孙成鈠、曾孙聪滆，三王皆以孝旌。聪滆子俊格，能文善书。嘉靖时，献《皇储明堂》二颂、《兴献帝后挽歌》，赐金帛。聪滆尝乞封其孙廷址为曾长孙，礼官奏无故事。帝以王寿考，特许之。已而复封廷址子鼐镰为玄长孙。聪滆薨，年八十三。鼐镰袭高祖爵。聪滆之从父成䥩亦有孝行，聪滆闻于朝，赐金币奖谕。诏礼官自今宗室中孝行卓异如成䥩者，抚按疏闻。又成𨨣者，隰川王诸孙。父仕𡍫，坐罪幽凤阳，病死。成𨨣微服走凤阳视丧，上疏自劾越禁，乞负父骨归葬泽州，即不得，愿为庶人，止墓侧，岁时省视。诏许归葬。弟成鐎亦好学，有志概。嘉靖十三年上言：’云中叛卒之变幸获销弭。究其衅端，实贪酷官吏激成之。臣虑天下之祸隐于民心，异日不独云中而已。”指陈切直，帝下廷臣饬行。时以其兄弟为二难焉。万历二十年，西夏弗宁，山阴王俊栅奏诗八章，寓规讽之旨。代处塞上，诸宗洊经祸乱，其言皆忧深思远，有中朝士大夫所不及者。廷鄣，代府宗室也。崇祯中，为巩昌府通判，署秦州事，有廉直声。十六年冬，贼陷秦州，被执。使之跪，叱曰：“我天朝宗姓，头可断，膝不可屈。”贼欲活之，大呼曰：“今日惟求一死。”坐自若，遂见害。
