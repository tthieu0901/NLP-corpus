标题: 张焜芳传
章节类型: 志
卷数: 880
URL: https://www.xuges.com/ls/mingshi/1631.htm
原始标题: 张焜芳

==================================================

张焜芳，会稽人。崇祯元年进士。历南京户科给事中。十一年春，疏荐黄道周、惠世扬、陈子壮、金光辰，而为旧抚文震孟请恤。帝以沽名市恩，切责之。又纠太仆少卿史涘，为涘所讦，遂罢职，事具《薛国观传》。十六年正月，焜芳北上，抵临清，遇大清兵，与诸生马之騆，之駉俱被执死之。其妻妾闻之，赴井死。时又有天津参将贺秉钺者，泰宁左卫人。崇祯四年第武科一甲第三，亦以扶父柩至临清，巷战终日，矢尽，被执死。
