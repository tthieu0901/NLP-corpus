标题: 尹梦鳌传
章节类型: 志
卷数: 886
URL: https://www.xuges.com/ls/mingshi/1638.htm
原始标题: 尹梦鳌
段落序号: 4

==================================================

光祖，进士献策父也，被执，贼捽使跪。叱曰：“吾生平读书，止知忠义。”遂大骂。贼杀之，碎其尸。妻武偕一妹、一女并献策妻李赴井死。妾李方有娠，贼剖腹剔胎死。次子定策、孙日曦骂贼死，独献策获存。时被难者共一百三人，城中妇人死节者三十七人，烈女八人。颍州忠烈，称独盛云。
