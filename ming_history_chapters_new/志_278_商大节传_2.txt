标题: 商大节传
章节类型: 志
卷数: 278
URL: https://www.xuges.com/ls/mingshi/0819.htm
原始标题: 商大节
段落序号: 2

==================================================

仇鸾为大将军，尽统中外兵马，恶大节独为一军，不受其节制，欲困之。乃请画地分守，以京师四郊委大节。大节言：“臣虽经略京城，实非有重兵专战守责者也。京城四郊利害，鸾欲专以臣当。臣节制者，止巡捕军，鸾又频调遣，奸宄猝发，谁为捍御哉？”所争甚晰，而帝方宠鸾，不欲人挠其事，责大节怀奸避难，立下诏狱。法司希旨，当大节斩。严嵩言：“大节诚有罪，但法司引律非是。幸赦其死，戍极边。”亦不听。时三十年四月也。
