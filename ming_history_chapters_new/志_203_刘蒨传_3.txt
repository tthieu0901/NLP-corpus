标题: 刘蒨传
章节类型: 志
卷数: 203
URL: https://www.xuges.com/ls/mingshi/0664.htm
原始标题: 卷71 刘蒨
段落序号: 3

==================================================

正德元年，吏部尚书马文升致仕，廷议推补。御史王时中以闵珪、刘大夏不宜在推举之列。蒨恐耆德益疏，上疏极论其谬。章下所司，是蒨言，诏为饬言官毋挟私妄奏。孝宗在位时，深悉内臣出镇之害，所遣皆慎选。刘瑾窃柄，尽召还之，而代以其党。蒨言：“用新人不若用旧人，犹养饥虎不若养饱虎。”不听。寻与给事中张文等极言时政缺失五事，忤旨，夺俸三月。
