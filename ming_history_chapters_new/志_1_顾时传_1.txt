标题: 顾时传
章节类型: 志
卷数: 1
URL: https://www.xuges.com/ls/mingshi/0125.htm
原始标题: 卷14 顾时
段落序号: 1

==================================================

顾时，字时举，濠人。倜傥好奇略。从太祖渡江，积功由百夫长授元帅。取安庆、南昌、庐州、泰州，擢天策卫指挥同知。李济据濠州，时从平章韩政讨降之。攻张士诚升山水寨，引小舫绕敌舟，舟中多俯视而笑。时乘其懈，帅壮士数人，大呼跃入舟。众大乱，余舟竞进。五太子来援，薛显又败之，五太子等降。遂从大将军平吴，旋师取山东。
