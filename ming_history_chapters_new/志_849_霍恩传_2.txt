标题: 霍恩传
章节类型: 志
卷数: 849
URL: https://www.xuges.com/ls/mingshi/1587.htm
原始标题: ·霍恩
段落序号: 2

==================================================

恩与梁逵共守，当贼至时，语妻刘曰：“脱有急，汝若何？”刘愿同死，乃筑台廨后，约曰：“见我下城，即贼入矣。”及城陷，恩拔刀下城，刘台上见之，即缢，未绝，以簪刺心死。恩被执，贼胁之跪。骂曰：“吾此膝肯为贼屈乎！”贼日杀人以慑之，骂益厉。贼以刀抉其口，支解之。逵自经死。
