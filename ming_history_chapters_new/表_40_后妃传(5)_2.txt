标题: 后妃传(5)
章节类型: 表
卷数: 40
URL: https://www.xuges.com/ls/mingshi/0040.htm
原始标题: (5)
段落序号: 2

==================================================

后无过被废，天下闻而怜之。宣宗后亦悔。尝自解曰：“此朕少年事。”天顺六年，孙太后崩，钱皇后为英宗言：“后贤而无罪，废为仙师。其没也，人畏太后，殓葬皆不如礼。”因劝复其位号。英宗问大学士李贤。贤对曰：“陛下此心，天地鬼神实临之。然臣以陵寝、享殿、神主俱宜如奉先殿式，庶称陛下明孝。”七年闰七月，上尊谥曰恭让诚顺康穆静慈章皇后，修陵寝，不祔庙。
