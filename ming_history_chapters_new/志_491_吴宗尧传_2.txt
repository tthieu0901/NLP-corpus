标题: 吴宗尧传
章节类型: 志
卷数: 491
URL: https://www.xuges.com/ls/mingshi/1112.htm
原始标题: 吴宗尧
段落序号: 2

==================================================

万历二十三年进士。授益都知县。性强项。中官陈增以开矿至，诬奏福山知县韦国贤阻挠，被逮削籍。守令多屈节如属吏，宗尧独具宾主礼。增党程守训，宗尧邑子也。宗尧恶其奸，不与通。驿丞金子登说增开孟丘山矿，宗尧叱其欺罔。子登惧，构于增。日征千人凿山，多捶死；又诬富民盗矿，三日捕系五百人。
