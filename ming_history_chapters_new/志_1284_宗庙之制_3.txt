标题: 宗庙之制
章节类型: 志
卷数: 1284
URL: https://www.xuges.com/ls/mingshi/2327.htm
原始标题: 宗庙之制
段落序号: 3

==================================================

周制，天子七庙。而《商书》曰：“七世之庙，可以观德”，则知天子七庙，自古有之。太祖百世不迁。三昭三穆以世次比，至亲尽而迁。此有天下之常礼。若周文王、武王虽亲尽宜祧，以其有功当宗，故皆别立一庙，谓之文世室、武世室，亦百世不迁。
