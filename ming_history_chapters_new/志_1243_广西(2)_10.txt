标题: 广西(2)
章节类型: 志
卷数: 1243
URL: https://www.xuges.com/ls/mingshi/2274.htm
原始标题: (2)
段落序号: 10

==================================================

怀远（府北。元属融州。洪武十年废，置三江镇巡检司。十三年十一月复置县，来属，治大融江、浔江之汇。万历十九年移治丹阳镇。西北有九曲山，山南为石门山，两山夹峙。福禄江自贵州永从县流迳其中，至融县为融江，至柳城县为柳江。又东北有浔江，自湖广靖州流合焉，有浔江镇巡检司。又西北有万石镇，又有宜良镇、丹阳镇三巡检司。）
