标题: 鞑靼传(3)
章节类型: 志
卷数: 1105
URL: https://www.xuges.com/ls/mingshi/2070.htm
原始标题: (3)
段落序号: 7

==================================================

十二年冬，小王子以五万骑自榆林入寇，围总兵王勋等于应州。帝幸阳和，亲部署，督诸将往援，殊死战，敌稍却。明日复来攻，自辰至酉，战百余合，敌引而西，追至平虏、朔州，值大风黑雾，昼晦，帝乃还，命宣捷于朝。是后岁犯边，然不敢大入。
