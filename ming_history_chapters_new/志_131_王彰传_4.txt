标题: 王彰传
章节类型: 志
卷数: 131
URL: https://www.xuges.com/ls/mingshi/0416.htm
原始标题: 卷43 王彰
段落序号: 4

==================================================

十九年，帝遣廷臣二十六人巡抚天下，彰与给事中王励往河南。终明世，大臣得抚乡土者，彰与叶春而已。河南水灾，民多流亡，长吏不加恤。彰奏黜贪刻者百余人，罢不急之征十余事。招复流民，发廪振贷，多所全活。还朝，命督饷北征。仁宗即位，河溢开封，命彰与都指挥李信往振恤。
