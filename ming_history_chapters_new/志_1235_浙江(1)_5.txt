标题: 浙江(1)
章节类型: 志
卷数: 1235
URL: https://www.xuges.com/ls/mingshi/2266.htm
原始标题: ·浙江
段落序号: 5

==================================================

海宁（府东少北。元海宁州。洪武二年降为县。南滨海，有捍海塘。西南有赭山，与萧山县龛山相对，浙江经其中，东接大海，谓之海门。东南有石墩镇巡检司，本置县东北硖石镇，后迁於此，更名。西南有赭山镇巡检司，本置县西陈桥北，寻迁赭山，更名，又迁文堂山上，仍故名。又西北有长安镇。）
