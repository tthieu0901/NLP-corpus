标题: 何鉴传
章节类型: 志
卷数: 201
URL: https://www.xuges.com/ls/mingshi/0656.htm
原始标题: 卷70 何鉴
段落序号: 3

==================================================

十八年还朝。时承平久，生齿日繁。孝宗览天下户籍数乃视国初反减，咎所司溺职，欲厘正之。敕鉴以故官兼左佥都御史往河南、湖广、陕西阅实户口。得户二十三万五千有奇，口七十三万九千有奇，因疏善后十事及军民利病以闻。会孝宗已崩，武宗悉采纳之。
