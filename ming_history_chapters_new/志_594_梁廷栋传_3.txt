标题: 梁廷栋传
章节类型: 志
卷数: 594
URL: https://www.xuges.com/ls/mingshi/1232.htm
原始标题: 梁廷栋
段落序号: 3

==================================================

崇祯元年起故官，分巡口北道。明年加右参政。十一月，大清兵克遵化，巡抚王元雅自缢，即擢廷栋右佥都御史代之。廷栋请赐对，面陈方略，报可。未几，督师袁崇焕下狱，复擢廷栋兵部右侍郎兼故官，总督蓟、辽、保定军务及四方援军。廷栋有才知兵，奏对明爽，帝心异之。
