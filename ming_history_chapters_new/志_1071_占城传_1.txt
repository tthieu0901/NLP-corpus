标题: 占城传
章节类型: 志
卷数: 1071
URL: https://www.xuges.com/ls/mingshi/2017.htm
原始标题: ·占城
段落序号: 1

==================================================

占城居南海中，自琼州航海顺风一昼夜可至，自福州西南行十昼夜可至，即周越裳地。秦为林邑，汉为象林县。后汉末，区连据其地，始称林邑王。自晋至隋仍之。唐时，或称占不劳，或称占婆，其王所居曰占城。至德后，改国号曰环。迄周、宋，遂以占城为号，朝贡不替。元世祖恶其阻命，大举兵击破之，亦不能定。
