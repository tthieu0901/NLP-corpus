标题: 王观杨卓罗性传
章节类型: 志
卷数: 63
URL: https://www.xuges.com/ls/mingshi/0225.htm
原始标题: 王观杨卓罗性
段落序号: 3

==================================================

卓同邑罗性，字子理。洪武初举于乡，授德安同知。有大盗久不获，株连系狱者数百人。性至郡，悉出所系。约十日得贼即尽贷。众叩头愿尽力，七日果得。尝治蔬圃，得窖铁万余斤。会方赋铁造军器，民争求售。性曰：“此天所以济民也，吾何预焉。”悉以充赋。秩满赴京，坐用枣木染军衣，谪戍西安。性博学。时四方老师宿儒在西安者数十人，吴人邹奕曰：“合吾辈所读书，庶几罗先生之半。”年七十卒。
