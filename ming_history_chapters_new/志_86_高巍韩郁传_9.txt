标题: 高巍韩郁传
章节类型: 志
卷数: 86
URL: https://www.xuges.com/ls/mingshi/0261.htm
原始标题: 高巍韩郁
段落序号: 9

==================================================

燕举兵两月矣，前后调兵不下五十余万，而一矢无获。谓之国有谋臣可乎？经营既久，军兴辄乏，将不效谋，士不效力。徒使中原无辜赤子困于转输，民不聊生，日甚一日。九重之忧方深，而出入帷幄与国事者，方且扬扬自得。彼其劝陛下削藩国者，果何心哉？谚曰：“亲者割之不断，疏者续之不坚。”殊有理也。陛下不察，不待十年，悔无及矣。
