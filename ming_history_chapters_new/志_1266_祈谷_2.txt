标题: 祈谷
章节类型: 志
卷数: 1266
URL: https://www.xuges.com/ls/mingshi/2298.htm
原始标题: ·祈谷
段落序号: 2

==================================================

嘉靖十年，始以孟春上辛日行祈谷礼于大祀殿。礼毕，帝心终以为未当，谕张璁曰：“自古惟以祖配天，今二祖并配，决不可法后世。嗣后大报与祈谷，但奉太祖配。”寻亲制祝文，更定仪注，改用惊蛰节，礼视大祀少杀。帛减十一，不设从坛，不燔柴，著为定式。
