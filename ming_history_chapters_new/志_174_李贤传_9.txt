标题: 李贤传
章节类型: 志
卷数: 174
URL: https://www.xuges.com/ls/mingshi/0555.htm
原始标题: 卷59 李贤
段落序号: 9

==================================================

曹钦之反也，击贤东朝房，执将杀之，逼草奏释己罪。赖王翱救，乃免。贤密疏请擒贼党。时方扰攘，不知贤所在。得疏，帝大喜。裹伤入见，慰劳之，特加太子太保。贤因言，贼既诛，急宜诏天下停不急务，而求直言以通闭塞。帝从之。
