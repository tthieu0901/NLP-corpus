标题: 土司传序
章节类型: 志
卷数: 1029
URL: https://www.xuges.com/ls/mingshi/1896.htm
原始标题: 卷179  
				土司传序
段落序号: 4

==================================================

天顺末，许土官缴呈勘奏，则威柄渐弛。成化中，令纳粟备振，则规取日陋。孝宗虽发愤厘革，而因循未改。嘉靖九年始复旧制，以府州县等官隶验封，宣慰、招讨等官隶武选。隶验封者，布政司领之；隶武选者，都指挥领之。于是文武相维，比于中土矣。其间叛服不常，诛赏互见。兹据其事绩尤著者，列于篇。
