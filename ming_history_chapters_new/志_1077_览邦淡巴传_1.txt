标题: 览邦淡巴传
章节类型: 志
卷数: 1077
URL: https://www.xuges.com/ls/mingshi/2029.htm
原始标题: ·览邦淡巴
段落序号: 1

==================================================

洪武九年，王昔里马哈剌札的剌札遣使奉表来贡。诏赐其王织金文绮、纱罗，使者宴赐如制。永乐、宣德中，尝附邻国朝贡。其地多沙砾，麻麦之外无他种。商贾鲜至。山坦迤无峰峦，水亦浅浊。俗好佛，勤赛祀。厥贡，孔雀、马、檀香、降香、胡椒、苏木。交易用钱。
