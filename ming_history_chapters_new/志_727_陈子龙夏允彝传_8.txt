标题: 陈子龙夏允彝传
章节类型: 志
卷数: 727
URL: https://www.xuges.com/ls/mingshi/1388.htm
原始标题: 陈子龙夏允彝
段落序号: 8

==================================================

未几，南都失，彷徨山泽间，欲有所为。闻友人侯峒曾、黄淳耀、徐汧等皆死，乃以八月中赋绝命词，自投深渊以死。允彝死后二年，子完淳、兄之旭并以陈子龙狱词连及，亦死。而同社徐孚远，举于乡，因松江破，遁入海，死于岛中。
