标题: 宣宗朱瞻基纪(2)
章节类型: 表
卷数: 15
URL: https://www.xuges.com/ls/mingshi/0014.htm
原始标题: (2)
段落序号: 1

==================================================

七年春正月辛酉朔，日有食之，免朝贺。癸酉，大祀天地于南郊。二月甲午，以春和谕法司录囚。三月庚申，下诏行宽恤之政。辛酉，谕礼部曰：“朕以官田赋重，十减其三。乃闻异时蠲租诏下，户部皆不行，甚者戒约有司，不得以诏书为辞。是废格诏令，使泽不下究也。自今令在必行，毋有所遏。”
