标题: 吴甘来传
章节类型: 志
卷数: 662
URL: https://www.xuges.com/ls/mingshi/1304.htm
原始标题: 吴甘来
段落序号: 4

==================================================

甘来遘疾，连请告。会帝命编修陈名夏掌户科，甘来喜得代。不数日，贼薄都城。时泰来官礼部员外郎矣，甘来属兄归事母，而自誓必死。明日，城陷，有言驾南幸者，甘来曰：“主上明决，必不轻出。”乃疾走皇城，不得入。返检几上疏草曰：“当贼寇纵横，徒持议论，无益豪末。”尽取焚之，毋钓后世名，遂投缳死。赠太常卿，谥忠节。
