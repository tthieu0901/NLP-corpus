标题: 广西(3)
章节类型: 志
卷数: 1244
URL: https://www.xuges.com/ls/mingshi/2275.htm
原始标题: (3)
段落序号: 12

==================================================

思恩军民府（元思恩州，属田州路。）洪武二年属田州府，后属云南广西府。永乐二年八月直隶广西布政司。正统四年十月升为府。六年十一月升军民府。（旧治在府西北。正统七年迁府东北之乔利。嘉靖七年七月又迁武缘县止戈里之荒田驿，因割止戈二里属之。西北有都阳山。东南有靖远峰。北有红水江，又有驮蒙江，一名清水江，流合焉。又有大揽江，出城东北大名山，下流俱入於郁江。东有凤化县，正德六年七月置，嘉靖八年十月废。东有古零，西有定罗、那马、下旺，北有兴隆，东北有白山、安定，西北有旧城、都阳九土巡检司。）领州二，县二。东北距布政司千二百里。
