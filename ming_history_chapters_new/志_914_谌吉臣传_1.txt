标题: 谌吉臣传
章节类型: 志
卷数: 914
URL: https://www.xuges.com/ls/mingshi/1673.htm
原始标题: 谌吉臣
段落序号: 1

==================================================

谌吉臣，字仲贞，南昌人。父应华，万历时，以参将援朝鲜，战殁。吉臣由举人为云梦知县。崇祯十五年十二月，李自成陷襄阳，其党贺一龙陷德安。吉臣急遣孥归，身誓死勿去。明年正月，云梦陷，被执，不食累日。贼临以兵，吉臣乞速死。贼壮之，授以官，不屈。驱上马，曰：“我失守封疆，当死此，更安往。”乃见杀。福王时，赠太仆寺丞。
