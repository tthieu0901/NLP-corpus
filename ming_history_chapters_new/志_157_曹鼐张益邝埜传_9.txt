标题: 曹鼐张益邝埜传
章节类型: 志
卷数: 157
URL: https://www.xuges.com/ls/mingshi/0490.htm
原始标题: 卷50 曹鼐张益邝埜
段落序号: 9

==================================================

十年进尚书。旧例诸卫自百户以下当代者，必就试京师，道远无资者，终身不得代。埜请就令各都司试之，人以为便。瓦剌也先势盛，埜请为备，又与廷臣议上方略，请增大同兵，择智谋大臣巡视西北边务。寻又请罢京营兵修城之役，令休息以备缓急。时不能用。
