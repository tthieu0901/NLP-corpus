标题: 陈新甲传
章节类型: 志
卷数: 597
URL: https://www.xuges.com/ls/mingshi/1235.htm
原始标题: 陈新甲
段落序号: 4

==================================================

十三年正月，召代傅宗龙为兵部尚书。自弘治初贾俊后，乙榜无至尚书者。兵事方亟，诸大臣避中枢，故新甲得为之。陛见毕，陈保邦十策，多廷臣所尝言。惟言天寿山后宜设总兵，徐州亦宜设重镇，通两京咽喉，南护凤陵，中防漕运，帝并采用之。复陈枢政四要及兵事四失，帝即命饬行。
