标题: 郑一鹏传
章节类型: 志
卷数: 285
URL: https://www.xuges.com/ls/mingshi/0831.htm
原始标题: 郑一鹏
段落序号: 4

==================================================

宫中用度日侈，数倍天顺时。一鹏言：“今岁灾用诎，往往借支太仓，而清宁、仁寿、未央诸宫，每有赢积，率馈遗戚里。曷若留供光禄，彰母后德？”帝命乾清、坤宁二宫暂减十之一。鲁迷贡狮子、西牛、西狗、西马及珠玉诸物。一鹏引汉闭玉门关谢西域故事，请敕边臣量行赏赉，遣还国，勿使入京，彰朝廷不宝远物之盛德。不听。寻伏阙争“大礼”，杖于廷。
