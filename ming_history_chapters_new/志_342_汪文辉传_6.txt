标题: 汪文辉传
章节类型: 志
卷数: 342
URL: https://www.xuges.com/ls/mingshi/0923.htm
原始标题: 汪文辉
段落序号: 6

==================================================

此四弊者，今日所当深戒。然其要在大臣取鉴前失，勿用希指生事之人。希指生事之人进，则忠直贞谅之士远，而颂成功、誉盛德者日至于前。大臣任己专断，即有阙失，孰从闻之？盖宰相之职，不当以救时自足，当以格心为本。愿陛下明饬中外，消朋比之私，还淳厚之俗，天下幸甚。
