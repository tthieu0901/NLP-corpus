标题: 刑法志(1)
章节类型: 志
卷数: 1467
URL: https://www.xuges.com/ls/mingshi/2614.htm
原始标题: 14.刑法志
段落序号: 1

==================================================

自汉以来，刑法沿革不一。隋更五刑之条，设三奏之令。唐撰律令，一准乎礼，以为出入。宋采用之，而所重者敕。律所不载者，则听之于敕。故时轻时重，无一是之归。元制，取所行一时之例为条格而已。明初，丞相李善长等言：“历代之律，皆以汉《九章》为宗，至唐始集其成。今制宜遵唐旧。”太祖从其言。
