标题: 陈以勤传
章节类型: 志
卷数: 226
URL: https://www.xuges.com/ls/mingshi/0721.htm
原始标题: 陈以勤
段落序号: 1

==================================================

陈以勤，字逸甫，南充人。嘉靖二十年进士。选庶吉士，授检讨。久之，充裕王讲官，迁修撰，进洗马。时东宫位号未定，群小多构衅。世宗于父子素薄，王岁时不得燕见。常禄外，例有给赐，王亦不敢请。积三岁，邸中窘甚。王左右以千金贿严世蕃，世蕃喜，以属户部，得并给三岁资。然世蕃常自疑，一日屏人语以勤及高拱曰：“闻殿下近有惑志，谓家大人何？”拱故为谑语，以勤正色曰：“国本默定久矣。生而命名，从后从土，首出九域，此君意也。故事，诸王讲官止用检讨，今兼用编修，独异他邸，此相意也。殿下每谓首辅社稷臣，君安从受此言？”世蕃默然去。裕邸乃安。
