标题: 永宁宣抚司
章节类型: 志
卷数: 1041
URL: https://www.xuges.com/ls/mingshi/1910.htm
原始标题: 永宁宣抚司
段落序号: 5

==================================================

宣德八年，故宣抚阿聂妻奢苏朝贡。九年，宣抚奢苏奏：“生儒皆土僚，朝廷所授官言语不通，难以训诲。永宁监生李源资厚学通，乞如云南鹤庆府例，授为儒学训导。”诏从之。景泰二年，减永宁宣抚司税课局钞，以苗贼窃发，客商路阻，从布政司请也。
