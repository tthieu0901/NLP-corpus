标题: 云南(1)
章节类型: 志
卷数: 1246
URL: https://www.xuges.com/ls/mingshi/2277.htm
原始标题: ·云南
段落序号: 23

==================================================

寻甸府（元仁德府。）洪武十六年十月辛未升为仁德军民府。丁丑改寻甸军民府。成化十二年改为寻甸府。（旧治在东。今治在凤梧山下，嘉靖七年十月徙。西南有落陇雄山，又有哇山。西有果马山，其泉流为龙巨江，下流入滇池。又西南有三棱山，上有九十九泉，即盘龙江之上源。又东有阿交合溪。又北有为美县，西有归厚县，元属府，洪武十五年三月因之，寻废。东南有木密关，一名易龙堡，洪武二十三年四月置木密关守御千户所於此。）西南距布政司二百六十里。
