标题: 日变月变
章节类型: 志
卷数: 1166
URL: https://www.xuges.com/ls/mingshi/2152.htm
原始标题: 日变月变
段落序号: 8

==================================================

万历二十五年三月癸丑，黑日二三十余，回绕日旁，移时云隐不见。五月辛卯朔，日光转荡，旋为黑饼。三十年三月甲申，日光照地黄赤。三十五年十一月丙午，日赤无光，烛地如血。四十二年三月庚辰，日赤黄如赭如血者累日。四十四年八月戊辰，日中有黑光。四十六年闰六月丙戌至戊子，黑气出入日中摩荡。
