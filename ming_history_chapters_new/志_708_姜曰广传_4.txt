标题: 姜曰广传
章节类型: 志
卷数: 708
URL: https://www.xuges.com/ls/mingshi/1363.htm
原始标题: 姜曰广
段落序号: 4

==================================================

前见文武交竞，既惭无术调和；近睹逆案忽翻，又愧不能寝弭。遂弃先帝十七年之定力，反陛下数日前之明诏。臣请以前事言之。臣观先帝之善政虽多，而以坚持逆案为尤美；先帝之害政间有，而以频出口宣为乱阶。用阁臣内传矣，用部臣勋臣内传矣，用大将用言官内传矣。而所得阁臣，则淫贪巧猾之周延儒也，逢君朘民奸险刻毒之温体仁、杨嗣昌也，偷生从贼之魏藻德也；所得部臣，则阴邪贪狡之王永光、陈新甲；所得勋臣，则力阻南迁尽撤守御狂稚之李国祯；所得大将，则纨绔支离之王朴、。倪宠；所得言官，则贪横无赖之史褷、陈启新也。凡此皆力排众议，简目中旨，后效可睹。
