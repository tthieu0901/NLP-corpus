标题: 播州宣慰司
章节类型: 志
卷数: 1040
URL: https://www.xuges.com/ls/mingshi/1909.htm
原始标题: 播州宣慰司
段落序号: 6

==================================================

永乐四年免播州荒田租，设重安长官司，隶播州宣慰司，以张佛保为长官，以佛保尝招辑重安蛮民响化故也。七年，宣慰使杨升招谕草塘、黄平、重安所辖当科、葛雍等十二寨蛮人来归。宣德三年，升贺万寿节后期，礼部议予半赏。帝以道远，勿夺其赐。七年，草塘所属谷撒等四十一寨蛮作乱，总兵陈怀剿抚之，旋定。
