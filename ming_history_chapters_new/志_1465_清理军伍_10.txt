标题: 清理军伍
章节类型: 志
卷数: 1465
URL: https://www.xuges.com/ls/mingshi/2608.htm
原始标题: ·清理军伍
段落序号: 10

==================================================

景泰初，立十团营。给事中邓林进《轩辕图》，即古八阵法也，因用以教军。成化间，增团营为十二，命月二次会操，起仲春十五日，止仲夏十五日，秋、冬亦如之。弘治九年，兵部尚书马文升申明洪、永操法，五日内，二日走阵下营，三日演武。武宗好武勇，每令提督坐营官操练，又自执金鼓演四镇卒。然大要以恣驰骋、供嬉戏，非有实也。
