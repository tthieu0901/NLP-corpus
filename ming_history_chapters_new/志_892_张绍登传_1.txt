标题: 张绍登传
章节类型: 志
卷数: 892
URL: https://www.xuges.com/ls/mingshi/1646.htm
原始标题: 张绍登
段落序号: 1

==================================================

张绍登，字振夫，南城人。崇祯中举人，知应城县。九年，贼来犯，偕训导张国勋、乡官饶可久悉力御之。国勋曰：“贼不一创，城不易守。”率壮士出击，力战一日夜，斩获甚众。贼去，邑侍郎王瑊之子权结怨于族党，怨家潜导贼复来攻。国勋佐绍登力守，而乞援于上官。副将邓祖禹来救，守西南，国勋守东北，绍登往来策应。会贼射书索权，权惧，斩北关以出，贼乘间登南城。绍登还署，端坐堂上，贼至，奋拳击之。群贼大至，乃被杀。贼渠叹其忠，以冠带覆尸，埋堂侧。
