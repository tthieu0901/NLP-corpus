标题: 李仕鲁陈汶辉传
章节类型: 志
卷数: 55
URL: https://www.xuges.com/ls/mingshi/0216.htm
原始标题: 李仕鲁陈汶辉
段落序号: 1

==================================================

李仕鲁，字宗孔，濮人。少颖敏笃学，足不窥户外者三年。闻鄱阳朱公迁得宋朱熹之传，往从之游，尽受其学。太祖故知仕鲁名，洪武中，诏求能为朱氏学者，有司举仕鲁。入见，太祖喜曰：“吾求子久，何相见晚也！”除黄州同知。曰：“朕姑以民事试子，行召子矣。”期年，治行闻。十四年，命为大理寺卿。
