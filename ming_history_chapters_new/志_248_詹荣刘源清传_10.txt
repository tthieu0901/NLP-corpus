标题: 詹荣刘源清传
章节类型: 志
卷数: 248
URL: https://www.xuges.com/ls/mingshi/0762.htm
原始标题: 詹荣刘源清
段落序号: 10

==================================================

黄绾勘功罪，言源清、永实罪魁，具劾其婪贿不赀状。兵科曾忭等言，宸濠乱，源清有保障功，当蒙八议之贷。帝怒，下忭等诏狱，逮源清治之。狱久不决，绾忧去，乃减死，斥为民。俺答薄京师，即家起之，未赴而卒。隆庆初，赠兵部尚书。
