标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 4

==================================================

谷王橞，太祖第十九子。洪武二十四年封。二十八年三月就藩宣府。宣府，上谷地，故曰谷王。燕兵起，橞走还京师。及燕师渡江，橞奉命守金川门，登城望见成祖麾盖，开门迎降。成祖德之，即位，赐橞乐七奏，卫士三百，赉予甚厚。改封长沙，增岁禄二千石。
