标题: 王献臣传
章节类型: 志
卷数: 184
URL: https://www.xuges.com/ls/mingshi/0600.htm
原始标题: 王献臣
段落序号: 2

==================================================

十七年，复以张天祥事被逮。天祥者，辽东都指挥佥事斌孙也。斌以罪废，天祥入粟得祖官。有泰宁卫部十余骑射伤海西贡使，天祥出毛喇关掩杀他卫三十八人以归，指为射贡使者。巡抚张鼐等奏捷，献臣疑之。方移牒驳勘，会斌妇弟指挥张茂及子钦与天祥有郤，诈为前屯卫文书呈献臣，具言劫营事。献臣即以闻。未报，而献臣被征。帝命大理丞吴一贯、锦衣指挥杨玉会新按臣余濂勘之，尽得其实。斌等皆论死，天祥毙于狱。
