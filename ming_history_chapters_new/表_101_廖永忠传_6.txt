标题: 廖永忠传
章节类型: 表
卷数: 101
URL: https://www.xuges.com/ls/mingshi/0107.htm
原始标题: 廖永忠
段落序号: 6

==================================================

初，韩林儿在滁州，太祖遣永忠迎归应天，至瓜步覆其舟死，帝以咎永忠。及大封功臣，谕诸将曰：“永忠战鄱阳时，忘躯拒敌，可谓奇男子。然使所善儒生窥朕意，徼封爵，故止封侯而不公。”及杨宪为相，永忠与相比。宪诛，永忠以功大得免。八年三月坐僣用龙凤诸不法事，赐死，年五十三。
