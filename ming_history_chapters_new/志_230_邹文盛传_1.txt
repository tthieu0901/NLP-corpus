标题: 邹文盛传
章节类型: 志
卷数: 230
URL: https://www.xuges.com/ls/mingshi/0730.htm
原始标题: 邹文盛
段落序号: 1

==================================================

邹文盛，字时鸣，公安人。弘治六年进士。除吏科给事中。辽东巡抚韩重劾镇守中官廖玘，文盛偕郎中杨茂仁勘实其罪，谪长陵司香。杂颜三卫屡扰边，文盛还奏制驭六策。尚书刘大夏深善之，下之边吏。寻出核两广粮储。思恩土官岑濬与田州岑猛构兵，文盛言：“田州广西之藩蔽，李蛮田州之干城，参政武清受濬重赂，以计杀蛮酿成祸乱。制敕房供事参议岑业，濬懿亲，为弥缝于中，漏我机事。请先诛二人，而后行讨。”业有内援，帝不听。清寻以考察罢。
