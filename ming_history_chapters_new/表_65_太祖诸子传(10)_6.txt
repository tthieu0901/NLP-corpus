标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 6

==================================================

初，护卫都督佥事张兴见橞为不法，惧祸及，因奏事北京，白其状。帝不信。兴过南京，复启于太子，且曰：“乞他日无连坐。”至是，帝叹曰：“朕待橞厚，张兴常为朕言，不忍信，今果然。”立命中官持敕谕橞归悦燇于蜀，且召橞入朝。橞至，帝示以蜀王章，伏地请死。诸大臣廷劾橞曰：“周戮管、蔡，汉辟濞、长，皆大义灭亲，陛下纵念橞，奈天下何？”帝曰：“橞，朕弟，朕且令诸兄弟议。”永乐十五年正月，周王橚、楚王桢、蜀王椿等各上议：“橞违祖训，谋不轨，踪迹甚著，大逆不道，诛无赦。”帝曰：“诸王群臣奉大义，国法固尔，吾宁生橞？”于是及二子皆废为庶人，官属多诛死，兴以先发不坐。
