标题: 长河西鱼通宁远宣慰司传
章节类型: 志
卷数: 1131
URL: https://www.xuges.com/ls/mingshi/2098.htm
原始标题: 长河西鱼通宁远宣慰司
段落序号: 17

==================================================

弘治十二年，礼官言：“长河西及乌期藏诸番，一时并贡，使者至二千八百余人。乞谕守臣无滥送。”亦报可。然其后来者愈多，卒不能却。嘉靖三年定令不得过一千人。隆庆三年定五百人全赏、遣八人赴京之制，如阐教诸王。其贡物则珊瑚、氆氇之属，悉准《阐化王传》所载。诸番贡皆如之。
