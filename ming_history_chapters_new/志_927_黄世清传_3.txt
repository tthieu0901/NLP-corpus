标题: 黄世清传
章节类型: 志
卷数: 927
URL: https://www.xuges.com/ls/mingshi/1686.htm
原始标题: 黄世清
段落序号: 3

==================================================

十六年十月，自成败孙传庭军，长驱入关，遣右营十万人从南阳犯商州。世清凭城守，有奸民投贼，至城下说降，世清佯与语，发炮毙之，悬其首城上曰：“怀二心者视此！”士民皆效死，炮矢尽，继以石，石尽，妇人掘街砌继之。城陷，世清坐堂上，麾其仆朱化凤去，化凤愿同死。贼牵世清下，化凤叱曰：“奴才不得无礼！”贼批其颊，化凤声色愈厉。执至贼帅袁宗第营，世清植立，贼欲屈之，化凤曰：“吾主堂堂宪司，肯拜贼耶！”贼先杀之，授世清以防御札。骂不受，与一家十三人皆遇害。赠光禄卿。
