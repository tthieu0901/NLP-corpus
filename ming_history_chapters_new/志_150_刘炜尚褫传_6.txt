标题: 刘炜尚褫传
章节类型: 志
卷数: 150
URL: https://www.xuges.com/ls/mingshi/0467.htm
原始标题: 刘炜尚褫
段落序号: 6

==================================================

成化初，大臣会荐，擢湖广佥事。初有诏，荆、襄流民，许所在附籍。都御史项忠复遣还乡，督其急，多道死。褫悯之，陈牒巡抚吴琛请进止。琛以报忠，忠怒劾褫。中朝知其意在恤民，卒申令流民听附籍，不愿，乃遣还乡。褫为佥事十年，所司上其治行，赐诰旌异。致仕卒。
