标题: 侯震旸传
章节类型: 志
卷数: 541
URL: https://www.xuges.com/ls/mingshi/1171.htm
原始标题: 侯震旸
段落序号: 7

==================================================

方震旸之论客氏也，给事中祁门倪思辉、临川朱钦相疏继之。帝大恚，并贬三官。大学士刘一燝、尚书周嘉谟等交章论救，皆不纳。御史吴县王心一言之尤切，帝怒，贬官如之。心一同官龙溪马鸣起复抗疏谏，且言客氏六不可留。帝议加重谴，用一燝等言，夺俸一年。
