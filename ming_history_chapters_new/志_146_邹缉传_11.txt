标题: 邹缉传
章节类型: 志
卷数: 146
URL: https://www.xuges.com/ls/mingshi/0460.htm
原始标题: 卷47 邹缉
段落序号: 11

==================================================

夫奉天殿者，所以朝群臣，发号令，古所谓明堂也。而灾首及焉，非常之变也。非省躬责己，大布恩泽，改革政化，疏涤天下穷困之人，不能回上天谴怒。前有监生生员，以单丁告乞侍亲，因而获罪遣戍者，此实有亏治体。近者大赦，法司执滞常条，当赦者尚复拘系。并乞重加湔洗，蠲除租赋，一切勿征。有司百官全其廪禄，拔简贤才，申行荐举，官吏贪赃蠹政者，核其罪而罢黜之。则人心欢悦，和气可臻，所以保安宗社，为国家千万年无穷之基，莫有大于此者矣。
