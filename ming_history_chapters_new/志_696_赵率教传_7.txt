标题: 赵率教传
章节类型: 志
卷数: 696
URL: https://www.xuges.com/ls/mingshi/1347.htm
原始标题: 赵率教
段落序号: 7

==================================================

崇祯元年八月移镇永平，兼辖蓟镇八路。逾月，挂平辽将军印，再移至关门。明年，大清兵由大安口南下。率教驰援，三昼夜抵三屯营。总兵朱国彦不令入，遂策马而西。十一月四日战于遵化，中流矢阵亡，一军尽殁。帝闻痛悼，赐恤典，立祠奉祀。
