标题: 直省水利志(2)
章节类型: 志
卷数: 1448
URL: https://www.xuges.com/ls/mingshi/2587.htm
原始标题: (2)
段落序号: 5

==================================================

六年，修浏阳、广济诸县堤堰，丰城西北临江石堤及西南七圩坝，石首临江三堤。浚馀姚旧河池。巡抚侍郎周忱言：“溧水永丰圩周围八十馀里，环以丹阳、石臼诸湖。旧筑埂坝，通陟门石塔，农甚利之。今颓败，请葺治。”教谕唐敏言：“常熟耿泾塘，南接梅里，通昆承湖，北达大江。洪武中，浚以溉田。今壅阻，请疏导。”并从之。
