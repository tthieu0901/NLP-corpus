标题: 王骥传
章节类型: 志
卷数: 164
URL: https://www.xuges.com/ls/mingshi/0507.htm
原始标题: 卷54 王骥
段落序号: 9

==================================================

思任发之窜缅甸也，其子思机发复帅余众居者蓝，乞入朝谢罪。廷议因而抚之，王振不可。是年八月复命骥总督云南军务，帅参将冉保、毛福寿以往。未至而思机发遣弟招赛入贡，缅甸亦奏获思任发，要麓川地。朝廷不纳其贡，且敕骥图缅甸，骥因请济师。
