标题: 徐达传
章节类型: 表
卷数: 93
URL: https://www.xuges.com/ls/mingshi/0093.htm
原始标题: 卷8 徐达
段落序号: 14

==================================================

达言简虑精。在军，令出不二。诸将奉持凛凛，而帝前恭谨如不能言。善拊循，与下同甘苦，士无不感恩效死，以故所向克捷。尤严戢部伍，所平大都二，省会三，郡邑百数，闾井宴然，民不苦兵。归朝之日，单车就舍，延礼儒生，谈议终日，雍雍如也。帝尝称之曰：“受命而出，成功而旋，不矜不伐，妇女无所爱，财宝无所取，中正无疵，昭明乎日月，大将军一人而已。”子四：辉祖、添福、膺绪、增寿。长女为文皇帝后，次代王妃，次安王妃。
