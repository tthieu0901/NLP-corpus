标题: 胡世宁传
章节类型: 志
卷数: 241
URL: https://www.xuges.com/ls/mingshi/0752.htm
原始标题: 胡世宁
段落序号: 8

==================================================

世宁风格峻整，居官廉。疾恶若仇，而荐达贤士如不及。都御史马昊、陈九畴坐累废；副使施儒、杨必进考察被黜；御史李润、副使范辂为时所抑，连章荐之。与人语，呐不出口。及具疏，援据古今，洞中窾会。与李承勋善，而持议不苟合。承勋欲授陇胜官，复芒部故地，世宁言胜非陇氏子，芒氏不当复立。始以议礼与张璁、桂萼合，璁、萼德之，欲援以自助。世宁不肯附会，论事多牴牾。萼议欲销兵，世宁力折之。昌化伯以他姓子冒封，下廷议。世宁言：“吾辈不得以厚赂故，诬朝廷”，萼为色变。萼方为吏部，而世宁引疾，言：“天变人穷，盗贼滋起，咎在吏、户、兵三部不得人。兵部尤重，请避贤路。”又以哈密议，语侵璁，诸大臣皆忌之。帝始终优礼不替。
