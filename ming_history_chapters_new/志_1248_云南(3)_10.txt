标题: 云南(3)
章节类型: 志
卷数: 1248
URL: https://www.xuges.com/ls/mingshi/2279.htm
原始标题: (3)
段落序号: 10

==================================================

鹤庆军民府（元鹤庆路。）洪武十五年三月为府。三十年十一月升军民府。（南有方丈山，又有半子山，产矿。东有金沙江。东南有漾共江，即鹤川，其下流入金沙江。有木按州，又有副州，元俱属府，洪武十五年俱废。东北有宣化关、西南有观音山、又有清水江三巡检司。）领州二。东南距布政司千一百六十里。
