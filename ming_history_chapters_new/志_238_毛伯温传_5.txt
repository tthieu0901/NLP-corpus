标题: 毛伯温传
章节类型: 志
卷数: 238
URL: https://www.xuges.com/ls/mingshi/0748.htm
原始标题: 毛伯温
段落序号: 5

==================================================

二十一年正月还朝，复理院事。边关数有警，伯温请筑京师外城。帝已报可，给事中刘养直言，庙工方兴，物力难继，乃命暂止。其年十月，张瓒卒，伯温代为兵部。瓒贪黩，在部八年，戎备尽堕。伯温会廷臣议上防边二十四事，军令一新。言官建议，请核实新军、京军及内府力士、匠役，以裕国储。伯温因上冗滥当革者二十余条，凡锦衣、腾骧诸卫，御马、内官、尚膳诸监，素为中贵盘踞者，尽在革中。帝称善，立命清汰。宿弊颇厘，而左右近习多不悦。
