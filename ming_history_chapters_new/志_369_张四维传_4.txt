标题: 张四维传
章节类型: 志
卷数: 369
URL: https://www.xuges.com/ls/mingshi/0954.htm
原始标题: 卷102 张四维
段落序号: 4

==================================================

万历二年，复召掌詹事府。明年三月，居正请增置阁臣，引荐四维，冯保亦与善，遂以礼部尚书兼东阁大学士入赞机务。当是时，政事一决居正。居正无所推让，视同列蔑如也。四维由居正进，谨事之，不敢相可否，随其后，拜赐进官而已。居正卒，四维始当国。累加至少师、吏部尚书、中极殿大学士。
