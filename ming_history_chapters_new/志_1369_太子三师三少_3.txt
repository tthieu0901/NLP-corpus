标题: 太子三师三少
章节类型: 志
卷数: 1369
URL: https://www.xuges.com/ls/mingshi/2472.htm
原始标题: 太子三师三少
段落序号: 3

==================================================

三年，礼部尚书陶凯请选人专任东宫官，罢兼领，庶于辅导有所责成。帝谕以江充之事可为明鉴，立法兼领，非无谓也。由是东宫师傅止为兼官、加官及赠官。惟永乐间，成祖幸北京，以姚广孝专为太子少师，留辅太子。自是以后，终明世皆为虚衔，于太子辅导之职无与也。
