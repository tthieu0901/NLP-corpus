标题: 朝日夕月
章节类型: 志
卷数: 1269
URL: https://www.xuges.com/ls/mingshi/2303.htm
原始标题: 朝日夕月
段落序号: 3

==================================================

隆庆元年，礼部议定，东郊以甲、丙、戊、庚、壬年，西郊以丑、辰、未、戌年，车驾亲祭。馀岁遣文大臣摄祭朝日坛，武大臣摄祭夕月坛。三年，礼部上朝日仪，言：“正祭遇风雨，则设小次于坛前，驾就小次行礼。其升降奠献，俱以太常寺执事官代。”制曰“可”。
