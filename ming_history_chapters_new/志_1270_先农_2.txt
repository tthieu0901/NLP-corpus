标题: 先农
章节类型: 志
卷数: 1270
URL: https://www.xuges.com/ls/mingshi/2304.htm
原始标题: ·先农
段落序号: 2

==================================================

二年二月，帝建先农坛于南郊，在耤田北。亲祭，以后稷配。器物祀仪与社稷同。祀毕，行耕耤礼。御耒耜二具，韬以青绢，御耕牛四，被以青衣。礼毕，还大次。应天府尹及上元、江宁两县令率庶人终亩。是日，宴劳百官耆老于坛所，十年二月，遣官享先农，命应天府官率农民耆老陪祀。
