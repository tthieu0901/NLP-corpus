标题: 宪宗诸子传
章节类型: 表
卷数: 74
URL: https://www.xuges.com/ls/mingshi/0074.htm
原始标题: 宪宗诸子
段落序号: 9

==================================================

泾简王祐橓，宪宗第十二子。弘治十五年之藩沂州。嘉靖十六年薨。子厚烇未封而卒。无子，封除。荣庄王祐枢，宪宗第十三子。正德初尚留京邸，乞霸州信安镇田，故牧地也。部臣言：“永乐中，设立草场，蕃育马匹，以资武备。至成化中，近幸始陈乞为庄。后岐、寿二府相沿，莫之改正。暨孝宗皇帝留神戎务，清理还屯，不以私废公也。今荣王就国有期，所请宜勿与。”三年之藩常德。祐枢状貌类高帝，居国稍骄纵。世宗诏以沅江酉港、天心、团坪河泊税入王邸。嘉靖十八年薨。孙恭王载墐嗣，万历二十三年薨。子翊鉁嗣，四十年薨。子常溒嗣，薨。子宪王由枵嗣，薨。子慈炤嗣。张献忠入湖南，奉母妃姚氏走辰溪，不知所终。
