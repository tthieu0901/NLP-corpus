标题: 曲先卫传
章节类型: 志
卷数: 1114
URL: https://www.xuges.com/ls/mingshi/2081.htm
原始标题: 曲先卫
段落序号: 3

==================================================

洪熙时，散即思偕安定部酋劫杀朝使。已，大军往讨，散即思率众远遁，不敢还故土。宣德初，天子赦其罪，遣都指挥陈通等往招抚，复业者四万二千余帐。乃遣指挥失刺罕等入朝谢罪，贡驼马，待之如初。寻擢散即思都指挥同知，其僚属悉进官，给以诰命。
