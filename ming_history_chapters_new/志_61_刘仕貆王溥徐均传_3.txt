标题: 刘仕貆王溥徐均传
章节类型: 志
卷数: 61
URL: https://www.xuges.com/ls/mingshi/0223.htm
原始标题: 刘仕貆王溥徐均
段落序号: 3

==================================================

时有徐均者，阳春主簿也。地僻，土豪得盘踞为奸。邑长至，辄饵以厚赂。从而把持之。均至，吏白：“应往视莫大老。”莫大老者，洞主也。均曰：“此非王民邪？不来且诛！”出双剑示之。大老恐，入谒。均廉得其不法事，系之狱。诘朝，以两瓜及安石榴数枚为馈，皆黄金美珠也。均不视，械送府。府官受赇纵之归，复致前馈。均怒，欲捕治之，而府檄调均摄阳江，阳江大治。以忧去官。
