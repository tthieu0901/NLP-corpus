标题: 曹文诏传
章节类型: 志
卷数: 672
URL: https://www.xuges.com/ls/mingshi/1319.htm
原始标题: 卷151 曹文诏
段落序号: 8

==================================================

当是时，贼见陕兵盛，多流入山西，其魁紫金梁、混世王、姬关锁、八大王、曹操、闯塌天、兴加哈利七大部，多者万人，少亦半之，蹂躏汾州、太原、平阳。御史张宸极言：“贼自秦中来。秦将曹文诏威名宿著，士民为之谣曰‘军中有一曹，西贼闻之心胆摇’。且尝立功晋中，而秦贼灭且尽。宜敕令入晋协剿。”于是命陕西、山西诸将并受文诏节制。
