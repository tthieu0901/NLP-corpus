标题: 张继孟传
章节类型: 志
卷数: 939
URL: https://www.xuges.com/ls/mingshi/1703.htm
原始标题: 张继孟
段落序号: 1

==================================================

张继孟，字伯功，扶风人。万历末年进士。知濰县。天启三年擢南京御史，未出都，奏筹边六事，末言己被抑南台，由钱神世界，公道无权，宜严禁馈遗。帝令实指，继孟以风闻对，诏诘责之。左都御史赵南星言：“今天下进士重而举贡轻，京官重而外官轻，在北之科道重而南都轻。乞因继孟言，思偏重之弊。敕下吏部极力挽回，于用人不为无补。”于是忌者咸指目继孟为东林。寻以不建魏忠贤祠，斥为邪党，削夺归。
