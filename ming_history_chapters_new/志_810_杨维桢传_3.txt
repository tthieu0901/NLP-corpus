标题: 杨维桢传
章节类型: 志
卷数: 810
URL: https://www.xuges.com/ls/mingshi/1509.htm
原始标题: 杨维桢
段落序号: 3

==================================================

维桢诗名擅一时，号铁崖体，与永嘉李孝光、茅山张羽、锡山倪瓒、昆山顾瑛为诗文友，碧桃叟释臻、知归叟释现、清容叟释信为方外友。张雨称其古乐府出入少陵、二李间，有旷世金石声。宋濂称其论撰，如睹商敦、周彝，云雷成文，而寒芒横免。诗震荡陵厉，鬼设神施，尤号名家云。
