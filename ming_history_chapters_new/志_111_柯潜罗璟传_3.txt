标题: 柯潜罗璟传
章节类型: 志
卷数: 111
URL: https://www.xuges.com/ls/mingshi/0334.htm
原始标题: 柯潜罗璟
段落序号: 3

==================================================

天顺初，迁尚宝少卿，兼修撰。宪宗即位，以旧宫僚擢翰林学士。《英宗实录》成，进少詹事。慈懿太后之丧，潜与修撰罗璟上章，请合葬裕陵。廷臣相继争。未报。潜曰：“朝廷大事，臣子大节，舍是奚所用心。”与璟皆再疏争，竟得如礼。连遭父母丧，诏起为祭酒，固乞终制。许之。未几卒。
