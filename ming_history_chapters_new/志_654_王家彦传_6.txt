标题: 王家彦传
章节类型: 志
卷数: 654
URL: https://www.xuges.com/ls/mingshi/1295.htm
原始标题: 王家彦
段落序号: 6

==================================================

十五年迁太仆卿。家彦向言马政，帝下兵部檄陕西督抚，未能行。至是，四疏言马耗之故，请行官牧及金牌差发遗制。且言：“课马改折，旧增至二十四万两，已重困。杨嗣昌不恤民，复增三十七万，致旧额反逋，不可不厘正。”帝手其疏，语执政曰：“家彦奏皆善。”敕议行。然军兴方亟，不能尽举也。
