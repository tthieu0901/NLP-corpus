标题: 刑法志(8)
章节类型: 志
卷数: 1474
URL: https://www.xuges.com/ls/mingshi/2621.htm
原始标题: (8)
段落序号: 9

==================================================

成化二年，命内官临斩强盗宋全。嘉靖中，内臣犯法，诏免逮问，唯下司礼监治。刑部尚书林俊言：“宫府一体，内臣所犯，宜下法司，明正其罪，不当废祖宗法。”不听。按太祖之制，内官不得识字、预政，备扫除之役而已。末年焚锦衣刑具，盖示永不复用。而成祖违之，卒贻子孙之患，君子惜焉。
