标题: 叶旺马云传
章节类型: 志
卷数: 20
URL: https://www.xuges.com/ls/mingshi/0158.htm
原始标题: 叶旺马云
段落序号: 3

==================================================

十二年命云征大宁。捷闻，受赏，召还京。后数年卒。旺留镇如故。会高丽遣使致书及礼物，而龙州郑白等请内附。旺以闻。帝谓：人臣无外交。此间谍之渐，勿轻信。彼特示弱于我，以窥边衅。还之，使无所藉口。明年，旺复送高丽使者周谊入京。帝以其国中弑逆，又诡杀朝使，反覆不可信，切责旺等绝之，而留谊不遣。
