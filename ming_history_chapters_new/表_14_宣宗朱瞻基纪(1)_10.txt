标题: 宣宗朱瞻基纪(1)
章节类型: 表
卷数: 14
URL: https://www.xuges.com/ls/mingshi/0013.htm
原始标题: 5.宣宗朱瞻基纪
段落序号: 10

==================================================

冬十月戊寅，释李时勉，复为侍读。十一月乙未，成山侯王通击黎利于应平，败绩，尚书陈洽死之。十二月辛酉，免六师所过秋粮。辛未，录囚，宥免三千余人。乙酉，征南将军总兵官黔国公沐晟帅兴安伯徐亨、新宁伯谭忠，征虏副将军安远侯柳升帅保定伯梁铭都督崔聚，由云南、广西分道讨黎利，兵部尚书李庆参赞军务。
