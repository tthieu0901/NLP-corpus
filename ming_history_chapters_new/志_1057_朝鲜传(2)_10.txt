标题: 朝鲜传(2)
章节类型: 志
卷数: 1057
URL: https://www.xuges.com/ls/mingshi/1998.htm
原始标题: (2)
段落序号: 10

==================================================

四年正月遣官来献俘。诏从厚赉，敕奖谕之。是年，瑈卒，赐谥惠庄。遣太监郑同、崔安封世子晄为王，给妃韩氏诰命。既行，巡按辽东御史侯英奏曰：“辽东连年被寇，疮痍未起，今复禾稼不登，军民乏食。太监郑同等随从人员所过驿骚。臣考先年曾于翰林院中，选有学行文望者出使。今同、安俱朝鲜人，坟墓宗族皆在，见其国王，不免屈节，殊亵中国体。乞寝成命，或翰林，或给事中及行人内推选一员，往使为便。”帝曰：“英所言良是。自后赏赉遣内臣，其册封正副使，选廷臣有学行者。”
