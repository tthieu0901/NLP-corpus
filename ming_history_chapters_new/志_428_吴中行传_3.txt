标题: 吴中行传
章节类型: 志
卷数: 428
URL: https://www.xuges.com/ls/mingshi/1041.htm
原始标题: 吴中行
段落序号: 3

==================================================

九年，大计京官，列五人察籍，锢不复叙。居正死，士楚当按苏、松，怃然曰：“吾何面目见吴、赵二公！”遂引疾去。三谟已擢太常少卿，寻与士楚俱被劾削籍。廷臣交荐中行，召复故官，进右中允，直经筵。大学士许国攻李植、江东之，诋中行、用贤为其党。中行奏辨，因乞罢，不许。再迁右谕德。御史蔡系周劾植，复侵中行，中行求去，章四上。诏赐白金、文绮，驰传归。言者屡荐，执政抑不召。久之，起侍讲学士，掌南京翰林院。同里佥事徐常吉尝讼中行，事已解，给事中王嘉谟复摭旧事劾之，命家居俟召。寻卒。后赠礼部右侍郎。
