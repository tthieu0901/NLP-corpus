标题: 太祖诸子传(4)
章节类型: 表
卷数: 59
URL: https://www.xuges.com/ls/mingshi/0059.htm
原始标题: (4)
段落序号: 3

==================================================

子宪王有炖嗣，博学善书。弟有爋数讦有炖，宣宗书谕之。有爋与弟有熺诈为祥符王有爝与赵王书，系箭上，置彰德城外，词甚悖。都指挥王友得书以闻。宣宗逮友，讯无迹。召有爝至，曰：“必有爋所为。”讯之具服，并得有熺掠食生人肝脑诸不法事，于是并免为庶人。有炖，正统四年薨，无子。帝赐书有爝曰：“周王在日，尝奏身后务从俭约，以省民力。妃夫人以下不必从死。年少有父母者遣归。”既而妃巩氏、夫人施氏、欧氏、陈氏、张氏、韩氏、李氏皆殉死，诏谥妃贞烈，六夫人贞顺。
