标题: 英宗诸子传
章节类型: 表
卷数: 72
URL: https://www.xuges.com/ls/mingshi/0072.htm
原始标题: 英宗诸子
段落序号: 11

==================================================

时高辅被上宠，不复亲载埨，载埨衔之。已而为帝取药不得，求载埨旧所蓄者，载埨不与，而与仲文。高辅大恨，乘间言载埨私往南中，与他过失。帝疑之，夺真人印。仲文知衅已成，不复敢言。三十五年有民耿安者，奏载埨夺其女，下按治。有司因发其诸不法事。狱成，降为庶人，锢高墙。时载埨居宫中，所司防守严，狱词不得闻。及帝遣内臣同抚按至，始大惧。登楼，望龙亭后有红板舆，叹曰：“吾不能自明，徒生奚为！”遂自缢死。妃沈氏、次妃林氏争取帛自缢。子安阳王翊锜、万善王翊钫并革爵，及未封子女，皆迁开封，听周王约束，国除。
