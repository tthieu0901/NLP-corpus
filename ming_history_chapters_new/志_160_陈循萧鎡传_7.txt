标题: 陈循萧鎡传
章节类型: 志
卷数: 160
URL: https://www.xuges.com/ls/mingshi/0494.htm
原始标题: 卷51 陈循萧鎡
段落序号: 7

==================================================

循在宣德时，御史张楷献诗忤旨。循曰“彼亦忠爱也”，遂得释。御史陈祚上疏，触帝怒，循婉为解，得不死。景帝朝，尝集古帝王行事，名《勤政要典》，上之。河南江北大雪，麦苗死，请发帑市麦种给贫民。因事进言，多足采者。然久居政地，刻躁为士论所薄。其严谴则石亨辈为之，非帝意也。
