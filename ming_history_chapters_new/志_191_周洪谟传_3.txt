标题: 周洪谟传
章节类型: 志
卷数: 191
URL: https://www.xuges.com/ls/mingshi/0618.htm
原始标题: 卷67 周洪谟
段落序号: 3

==================================================

成化改元，廷议讨四川山都掌蛮，洪谟上方略六事，诏付军帅行之。进学士。寻为南京祭酒。上言南监有红板仓二十间，高皇后积粟以养监生妻孥者，宜修复。帝允行之。母丧服阕，改北监。十一年，言士风浇浮，请复洪武中学规。帝嘉纳，命礼部榜谕。崇信伯费淮入监习礼，久不至。洪谟劾之，夺冠带，以儒巾赴监，停岁禄之半，学政肃然。先圣像用冕旒十二，而舞佾豆笾数不称，洪谟请备天子制。又言：“古者鸣球琴瑟为堂上之乐，笙镛柷敔为堂下之乐，而干羽则舞于两阶。今舞羽居上，乐器居下，非古制，当改。”尚书邹干驳止之，洪谟再疏争。帝竟俞其议。
