标题: 按察司
章节类型: 志
卷数: 1397
URL: https://www.xuges.com/ls/mingshi/2509.htm
原始标题: 按察司
段落序号: 1

==================================================

按察使，掌一省刑名按劾之事。纠官邪，戢奸暴，平狱讼，雪冤抑，以振扬风纪，而澄清其吏治。大者暨都、布二司会议，告抚、按，以听于部、院。凡朝觐庆吊之礼，具如布政司。副使、佥事，分道巡察，其兵备、提学、抚民、巡海、清军、驿传、水利、屯田、招练、监军，各专事置，并分员巡备京畿。
