标题: 张孟男传
章节类型: 志
卷数: 387
URL: https://www.xuges.com/ls/mingshi/0981.htm
原始标题: 张孟男
段落序号: 2

==================================================

万历十七年，帝不视朝者八月，孟男疏谏，且言：“岭南人讼故都御史李材功，蔡人讼故令曹世卿枉，章并留中，其人系兵马司，橐饘不继，莫必其生，亏损圣德。”帝心动，乃间一御门。其冬，改户部，进左侍郎。寻拜南京工部尚书，就改户部。时留都储峙耗竭，孟男受事，粟仅支二年，不再岁遂有七年之蓄。水衡修仓，发公羡二千金助之。或谓奈何耘人田，孟男曰：“公家事，乃画区畔耶？”南京御史陈所闻劾孟男贪鄙，吏部尚书孙鑨言孟男忠诚谨恪，台臣所论，事由郎官，帝乃留之。孟男求去，不允。再疏请，乃听归。久之，召拜故官。
