标题: 湖广(3)
章节类型: 志
卷数: 1232
URL: https://www.xuges.com/ls/mingshi/2263.htm
原始标题: (3)
段落序号: 12

==================================================

归州（元治秭归县，直隶湖广行省。）洪武九年四月废州入秭归县，属夷陵州。十年二月改县名长宁。十三年五月复改县为归州。（旧治江北，后治白沙南浦。洪武初，徙治丹阳。四年徙长宁，在江南楚王台下。嘉靖四十年复还江北旧治。东有马肝、白狗、空舲等峡。大江在州北，经峡中，入夷陵界。其西有叱滩、莲花滩、新滩，皆滨江。西北有牛口巡检司，后迁於巴东县利洲。东南有南逻口巡检司，后迁於新滩。）东距府五百二十里。领县二：
