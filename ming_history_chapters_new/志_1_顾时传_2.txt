标题: 顾时传
章节类型: 志
卷数: 1
URL: https://www.xuges.com/ls/mingshi/0125.htm
原始标题: 卷14 顾时
段落序号: 2

==================================================

洪武元年，拜大都督府副使兼同知率府事。从大将军定河南北，浚闸以通舟师，自临清至通州。下元都，与诸将分逻古北诸隘口。从大军取平阳，克崞州，获逃将王信等四十六人。取兰州，围庆阳。张良臣耀兵城下，击败之，获其劲将九人。良臣乃不敢复出。庆阳平。徐达还京，令时将骑兵略静宁州，走贺宗哲。西边悉平。
