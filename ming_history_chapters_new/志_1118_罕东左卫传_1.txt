标题: 罕东左卫传
章节类型: 志
卷数: 1118
URL: https://www.xuges.com/ls/mingshi/2085.htm
原始标题: 罕东左卫
段落序号: 1

==================================================

罕东左卫，在沙州卫故城，宪宗时始建。初，罕东部人奄章与种族不相能，数仇杀，乃率其众逃居沙州境。朝廷即许其耕牧，岁纳马于肃州。后部落日蕃，益不受罕东统属。至其子班麻思结，洪熙时从讨曲先有功，赏未之及。宣德七年自陈于朝，即命为罕东卫指挥使，赐敕奖赉。然犹居沙州，不还本卫。十年进都指挥使佥事。
