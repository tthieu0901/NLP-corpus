标题: 鞑靼传(4)
章节类型: 志
卷数: 1106
URL: https://www.xuges.com/ls/mingshi/2071.htm
原始标题: (4)
段落序号: 10

==================================================

俺答既就市，事朝廷甚谨。部下卒有掠夺边氓者，必罚治之，且稽首谢罪，朝廷亦厚加赏赉。十年春，俺答死，帝特赐祭七坛、彩缎十二表里、布百匹，示优恤。其妻哈屯率子黄台吉等，上表进马谢，复赐币布有差。封黄台吉为顺义王，改名乞庆哈。立三岁而死，朝廷给恤典如例。
