标题: 熊概传
章节类型: 志
卷数: 127
URL: https://www.xuges.com/ls/mingshi/0398.htm
原始标题: 卷42 熊概
段落序号: 1

==================================================

熊概，字元节，丰城人。幼孤，随母适胡氏，冒其姓。永乐九年进士。授御史。十六年擢广西按察使。峒溪蛮大出掠，布政使议请靖江王兵遏之。概不可，曰：“吾等居方面，寇至无捍御，顾烦王耶？且寇必不至，戒严而已。”已而果然。久之，调广东。
