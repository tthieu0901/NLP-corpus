标题: 曹鼐张益邝埜传
章节类型: 志
卷数: 157
URL: https://www.xuges.com/ls/mingshi/0490.htm
原始标题: 卷50 曹鼐张益邝埜
段落序号: 10

==================================================

也先入寇，王振主亲征，不与外廷议可否。诏下，埜上疏言：“也先入犯，一边将足制之。陛下为宗庙社稷主，奈何不自重。”不听。既扈驾出关，力请回銮。振怒，令与户部尚书王佐皆随大营。埜堕马几殆，或劝留怀来城就医。埜曰：“至尊在行，敢托疾自便乎？”车驾次宣府，朱勇败没。埜请疾驱入关，严兵为殿。不报。又诣行在申请。振怒曰：“腐儒安知兵事，再言者死！”埜曰：“我为社稷生灵言，何惧？”振叱左右扶出。埜与佐对泣帐中。明日，师覆，埜死，年六十五。
