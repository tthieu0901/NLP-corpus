标题: 余继登传
章节类型: 志
卷数: 349
URL: https://www.xuges.com/ls/mingshi/0930.htm
原始标题: 余继登
段落序号: 3

==================================================

二十六年，以左侍郎摄部事。陕西、山西地震，南都雷火，西宁钟自鸣，绍兴地涌血。继登于岁终类奏，因请罢一切诛求开采之害民者。时不能用。雷击太庙树，复请帝躬郊祀、庙享，册立元子，停矿税，撤中使。帝优诏报闻而已。
