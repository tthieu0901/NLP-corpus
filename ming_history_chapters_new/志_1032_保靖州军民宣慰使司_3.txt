标题: 保靖州军民宣慰使司
章节类型: 志
卷数: 1032
URL: https://www.xuges.com/ls/mingshi/1900.htm
原始标题: 保靖州军民宣慰使司
段落序号: 3

==================================================

宣德元年，宣慰彭大虫可宜遣子顺来贡。四年，兵部奏：“保靖旧有二宣慰，一为人所杀，一以杀人当死，其同知以下官皆缺，请改流官治之。”帝以蛮性难驯，流官不谙土俗，令都督萧授择众所推服者以闻。正统十四年，保靖宣慰与族人彭南木答等相讦奏，既而讲和，愿输米赎诬奏罪，从之。
