标题: 李棠曾翚传
章节类型: 志
卷数: 128
URL: https://www.xuges.com/ls/mingshi/0402.htm
原始标题: 李棠曾翚
段落序号: 4

==================================================

正统十三年进郎中。以何文渊荐，擢广西右参政。李棠檄翚及副使刘仁宅按黄矰父子。矰使人持千金贿于道，且拥精兵挟之。二人佯许诺，已，诱执矰下之狱。棠以闻。未几，矰以上书擢都督同知，父子俱出狱，翚等太息而已。寻以忧去。服阕，起官河南御史。清军者利得军，多枉及民，翚辨释甚众。南阳诸府多流户，众议驱逐，人情惶急，翚与巡抚抚安之。
