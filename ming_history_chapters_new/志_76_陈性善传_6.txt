标题: 陈性善传
章节类型: 志
卷数: 76
URL: https://www.xuges.com/ls/mingshi/0241.htm
原始标题: 陈性善
段落序号: 6

==================================================

燕师之至江北也，御史王彬巡按江淮。驻扬州，与镇抚崇刚婴城坚守。时盛庸兵既败，人无固志。守将王礼谋举城降，彬执之及其党，系狱。刚出练兵，彬修守具，昼夜不懈。有力士能举千斤，彬尝以自随。燕兵飞书城中：“缚王御史降者，官三品。”左右惮力士，莫敢动。礼弟崇赂力士母，诱其子出。乘彬解甲浴，猝缚之。出礼于狱，开门纳燕师。彬与刚皆不屈死。彬，字文质，东平人。洪武中进士。刚，逸其里籍。
