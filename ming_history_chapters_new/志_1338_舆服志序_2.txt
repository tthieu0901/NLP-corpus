标题: 舆服志序
章节类型: 志
卷数: 1338
URL: https://www.xuges.com/ls/mingshi/2433.htm
原始标题: 8.舆服志序
段落序号: 2

==================================================

明太祖甫有天下，考定邦礼，车服尚质。酌古通今，合乎礼意。迄于世宗，耤田造耕根，燕居服燕弁，讲武用武弁，更为忠靖冠以风有位，为保和冠以亲宗藩，亦一王之制也。若夫前代伞扇、鞍勒之仪，门戟、旌节之属，咸别等威，至宋加密。明初俭德开基，宫殿落成，不用文石甃地。以此坊民，武臣犹有饰金龙于床幔，马厩用九五间数，而豪民亦或熔金为酒器，饰以玉珠。太祖皆重惩其弊。乃命儒臣稽古讲礼，定官民服舍器用制度。历代守之，递有禁例。兹更以朝家册宝、中外符信及宫室器用之等差，附叙于后焉。
