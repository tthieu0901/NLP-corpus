标题: 李贞佐传
章节类型: 志
卷数: 910
URL: https://www.xuges.com/ls/mingshi/1666.htm
原始标题: 李贞佐
段落序号: 4

==================================================

宝丰之陷也，举人李得笥短衣杂众中，为所执。贼谋主牛金星者，故举人也，劝贼重用举人，贼所至获举人，即授以官。得笥终不自言，贼莫知其为举人也，役使之，不肯，伺贼寐将刺之，贼觉，被杀。或告贼曰：“此举人也。”贼惧，弃其尸而去。
