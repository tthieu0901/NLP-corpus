标题: 陶成传
章节类型: 志
卷数: 152
URL: https://www.xuges.com/ls/mingshi/0471.htm
原始标题: 卷48 陶成
段落序号: 11

==================================================

鲁初为丞，年才弱冠，知县王重勉之学。重故老儒，鲁遂请执弟子礼。每晨，授经史讲解而后视事。后重卒官，鲁执丧如父礼，且资其二子。又敬事名儒陈献章，献章亦重之。宋陆秀夫、张世杰尽节崖山，未有庙祀，特为建祠，请祠额，赐名大忠。嘉靖初，鲁殁三十载矣，新会人思其德，颂于朝，赐祠祀之。
