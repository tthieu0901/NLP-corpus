标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 10

==================================================

先是，靖江王亨嘉僣称监国，不奉聿键命，为巡抚瞿式耜等所擒，以捷闻。而鲁王以海又称监国于绍兴，拒聿键使者，故聿键决意出江西、湖广。十二月发福州，驻建宁。广东布政汤来贺运饷十万，由海道至。明年二月驻延平。三月，大清兵取吉安、抚州，围杨廷麟于赣州。尚书郭维经出闽，募兵援赣。六月，大兵克绍兴，鲁王以海遁入海，闽中大震。芝龙假言海寇至，彻兵回安平镇，航海去。守关将士皆随之，仙霞岭空无一人。七月，何腾蛟遣使迎聿键，将至韶州。唯时我兵已抵闽关，守浦城御史郑为虹、给事中黄大鹏、延平知府王士和死焉。八月，聿键出走，数日方至汀州。大兵奄至，从官奔散，与妃曾氏俱被执。妃至九泷投于水，聿键死于福州。给事中熊纬、尚书曹学佺、通政使马思礼等自缢死。
