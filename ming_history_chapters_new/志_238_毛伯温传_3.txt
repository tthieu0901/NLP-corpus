标题: 毛伯温传
章节类型: 志
卷数: 238
URL: https://www.xuges.com/ls/mingshi/0748.htm
原始标题: 毛伯温
段落序号: 3

==================================================

明年二月，帝幸承天。诏伯温总督宣、大、山西军务。俄选宫僚，加兼太子宾客。大同所辖镇边、镇川、弘赐、镇河、镇虏五堡，相距二百余里，极边近贼帐。自巡抚张文锦以筑堡致乱，后无敢议修者。伯温曰：“变所由生，以任用匪人，非建议谬也。”卒营之。募军三千防守，给以闲田，永除其赋。边防赖焉。录功，加太子少保。
