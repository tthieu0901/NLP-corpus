标题: 夏时传
章节类型: 志
卷数: 137
URL: https://www.xuges.com/ls/mingshi/0433.htm
原始标题: ·夏时
段落序号: 4

==================================================

正统三年奏：“今守令多刻刑无辜，伤和干纪。乞令御史、按察司官遍阅罪囚，释冤滞。逮按枉法官吏。”从之。迁参议。七年奏恤民六事，多议行。十二年以大臣荐，超擢广西左布政使。前后所上又十余疏，虽不尽用，天下壮其敢言。年未七十，致仕归，卒。其为佥事时，进知州柯暹所撰《教民条约》及《均徭册式》，刊为令，人皆便之。
