标题: 高名衡王汉传
章节类型: 志
卷数: 669
URL: https://www.xuges.com/ls/mingshi/1316.htm
原始标题: 高名衡王汉
段落序号: 7

==================================================

汉为人负气爱士。人有一长，嗟叹之不容口。僚属绅士陈民疾苦，或言己过，则瞿然下拜。用兵士卒同甘苦，人乐为之死。好用间，贼中虚实莫不知。攻天坛山贼，山陡绝，登者挽以布。汉持刀直上，人服其勇。时贼氛日炽，帝每临朝而叹汉前后破贼功，降旨优叙。
