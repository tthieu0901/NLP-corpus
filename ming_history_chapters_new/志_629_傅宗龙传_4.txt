标题: 傅宗龙传
章节类型: 志
卷数: 629
URL: https://www.xuges.com/ls/mingshi/1269.htm
原始标题: 卷145 傅宗龙
段落序号: 4

==================================================

五年正月，总理鲁钦败绩于陆广河。宗龙上言：“不合滇、蜀，则黔不能平贼；不专总督任，则不能合滇、蜀兵。请召还朱燮元，以复一兼督四川，开府遵义，而移蜀抚驻永宁，滇抚驻沾益，黔抚驻陆广，沅抚驻偏桥，四面并进，发饷二百万金给之。更设黔、蜀巡抚。”帝以复一新败，令解官，即以燮元代，而命尹同皋抚蜀，王瑊抚黔，沅抚闵梦得移镇，一如宗龙议。
