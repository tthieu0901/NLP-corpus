标题: 韩文传
章节类型: 志
卷数: 198
URL: https://www.xuges.com/ls/mingshi/0642.htm
原始标题: 卷69 韩文
段落序号: 4

==================================================

孝宗时，外戚庆云、寿宁侯家人及商人谭景清等奏请买补残盐至百八十万引。文条盐政夙弊七事，论残盐尤切。孝宗嘉纳，未及行而崩，即入武宗登极诏中，罢之。侯家复奏乞，下部更议，文等再三执奏，弗从，竟如侯请。正德元年，内阁及言官复论之，诏下廷议。文言：“盐法之设，专以备边。今山、陕饥，寇方大入，度支匮绌，飞挽甚难。奈何坏祖宗法，忽边防之重。”景清复陈乞如故。文等劾其桀悍，请执付法官。帝不得已，始寝前令。
