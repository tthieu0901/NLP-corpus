标题: 钱肃乐传
章节类型: 志
卷数: 722
URL: https://www.xuges.com/ls/mingshi/1382.htm
原始标题: 钱肃乐
段落序号: 1

==================================================

钱肃乐，字希声，鄞县人。临江知府若赓孙，宁国知府敬忠兄子也。崇祯十年成进士，授太仓知州。豪家奴与黠吏为奸，而凶徒结党杀人，焚其尸。肃乐痛惩，皆敛手。又以朱白榜列善恶人名，械白榜者阶下，予大杖。久之，杖者日少。尝摄昆山、崇明事，两县民皆立碑颂德。迁刑部员外郎，寻丁内外艰。
