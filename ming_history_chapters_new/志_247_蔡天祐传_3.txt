标题: 蔡天祐传
章节类型: 志
卷数: 247
URL: https://www.xuges.com/ls/mingshi/0761.htm
原始标题: 蔡天祐
段落序号: 3

==================================================

甫二日，鉴父郭疤子复纠徐毡儿等夜杀勇家人，又毁苗登家。瓒言非尽歼不可。帝乃切让天祐，召勇还京，以故总兵朱振代之，敕瓒仍驻宣府。居无何，天祐捕戮徐毡儿等，瓒等遂班师。明年正月，侍郎李昆、孟春，总兵官马永交章言疤子潜逃塞外，必为后患。帝将遣使勘，会瓒还京言逃卒无足患，帝乃罢勘官勿遣。疤子复潜入城，焚振第。明旦，天祐闭城大索。获疤子及其党三十四人，悉斩以徇。尽宥胁从，人心乃大定。事闻，赉银币。已，进副都御史，巡抚如故。
