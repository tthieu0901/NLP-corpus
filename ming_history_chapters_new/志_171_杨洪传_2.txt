标题: 杨洪传
章节类型: 志
卷数: 171
URL: https://www.xuges.com/ls/mingshi/0527.htm
原始标题: 卷56 杨洪
段落序号: 2

==================================================

英宗立，尚书王骥言边军怯弱，由训练无人，因言洪能。诏加洪游击将军。洪所部才五百，诏选开平、独石骑兵益之，再进都指挥佥事。时先朝宿将已尽，洪后起，以敢战著名。为人机变敏捷，善出奇捣虚，未尝小挫。虽为偏校，中朝大臣皆知其能，有毁之者，辄为曲护，洪以是得展其才。
