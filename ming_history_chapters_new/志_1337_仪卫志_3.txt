标题: 仪卫志
章节类型: 志
卷数: 1337
URL: https://www.xuges.com/ls/mingshi/2432.htm
原始标题: 仪卫志
段落序号: 3

==================================================

三年，命制郊丘祭祀拜褥。郊丘用席表蒲里为褥，宗庙、社稷、先农、山川用红文绮表红木棉布里为褥。十二年，命礼部增设丹墀仪仗，黄伞、华盖、曲盖、紫方伞、红方伞各二，雉扇、红团扇各四，羽葆幢、龙头竿、绛引、传教、告止、信幡各六，戟氅、戈氅、仪锽氅各十。
