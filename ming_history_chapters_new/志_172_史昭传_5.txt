标题: 史昭传
章节类型: 志
卷数: 172
URL: https://www.xuges.com/ls/mingshi/0533.htm
原始标题: 卷57 史昭
段落序号: 5

==================================================

昭居宁夏十二年，老成持重，兵政修举，亦会敌势衰弱，边境得无事。兵部尚书王骥、宁夏参将王荣尝举其过。朝议，以昭守边久，习兵事，不易也。而与昭并为边将最久、有勋绩可称者，都督同知刘昭镇西宁二十年；都指挥李达镇洮州至四十年。并为蕃汉所畏服。
