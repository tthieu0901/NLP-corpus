标题: 殷正茂传
章节类型: 志
卷数: 393
URL: https://www.xuges.com/ls/mingshi/0991.htm
原始标题: 殷正茂
段落序号: 5

==================================================

李迁，字子安，新建人。嘉靖二十年进士。隆庆四年官南京兵部右侍郎，以左侍郎总督两广。给事中光懋言两广向设提督，事权画一，今两巡抚相牵掣，不便。乃改迁提督兼巡抚广东，而特命正茂为广西巡抚。后遂为定制。以平银豹功加右都御史。寻讨惠、潮山寇，俘斩千二百余级。召为刑部尚书。引疾归，卒。谥恭介。迁出入中外三十年，不妄取一钱。年近七十，母终，庐墓。
