标题: 大慈法王传
章节类型: 志
卷数: 1122
URL: https://www.xuges.com/ls/mingshi/2089.htm
原始标题: 大慈法王
段落序号: 6

==================================================

既而武宗蛊惑佞幸，复取领占竹至京，命为灌顶大国师，以先所降禅师三人为国师。帝好习番语，引入豹房，由是番僧复盛。封那卜坚参及劄巴藏卜为法王，那卜领占及绰即罗竹为西天佛子。已，封领占班丹为大庆法王，给番僧度牒三千，听其自度。或言，大庆法王，即帝自号也。
