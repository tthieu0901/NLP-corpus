标题: 刘之凤传
章节类型: 志
卷数: 591
URL: https://www.xuges.com/ls/mingshi/1227.htm
原始标题: 刘之凤
段落序号: 2

==================================================

崇祯二年，起故官。帝召周延儒燕见，宵分始出。之凤偕同官上疏曰：“臣等待罪陪京，去延儒原籍三百里，其立身居乡，不堪置齿颊。今乃特蒙眷注，必将曰举朝尽欺，独延儒一人捐躯为国，使陛下真若廷臣无可信，而延儒乃得翦所忌，树所私，曰为冯铨、霍维华等报怨。此一召也，于国事无纤毫益，而于圣德有丘山之损。”忤旨，诘责。已，复列上五事，曰举谋勇，止援兵，练土著，密侦探，选守令，俱见采纳。
