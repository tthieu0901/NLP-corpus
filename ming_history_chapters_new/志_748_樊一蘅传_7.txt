标题: 樊一蘅传
章节类型: 志
卷数: 748
URL: https://www.xuges.com/ls/mingshi/1409.htm
原始标题: 樊一蘅
段落序号: 7

==================================================

顺治五年，容藩自称楚世子，建行台夔州，称制封拜。时乔然已进总督，而范文光、詹天颜巡抚川南、北，吕大器以大学士来督师，皆恶容藩，谋诛之。六年春，容藩遂为占春所败，走死云阳。初，展与祥有隙，遣子璟新攻之。璟新先袭杀应试，与祥战败归。乾德利展富，说韬、大定杀展，分其赀。一蘅诮乾德，诸镇亦皆愤，有离心。
