标题: 李建泰传
章节类型: 志
卷数: 577
URL: https://www.xuges.com/ls/mingshi/1211.htm
原始标题: 李建泰
段落序号: 4

==================================================

建泰以宰辅督师，兵食并绌，所携止五百人。甫出都，闻曲沃已破，家赀尽没，惊怛而病。日行三十里，士卒多道亡。至定兴，城门闭不纳。留三日，攻破之，笞其长吏。抵保定，贼锋已逼，不敢前，入屯城中。已而城陷，知府何复、乡官张罗彦等并死之。建泰自刎不殊，为贼将刘方亮所执，送贼所。
