标题: 南京(3)
章节类型: 志
卷数: 1207
URL: https://www.xuges.com/ls/mingshi/2238.htm
原始标题: (3)
段落序号: 46

==================================================

徐州（元属归德府。）洪武四年二月属中都临濠府。十四年十一月直隶京师。（东南有云龙山。天启四年迁州治於云龙山。东北有盘马山，产铁。又有铜山。东南有吕梁山，泗水所经。大河自萧县流入，经州城北，遂夺泗水之道，东经百步洪、吕梁洪而入邳州界。有吕梁洪巡检司。又睢水在南。）领县四。南距南京一千里。洪武二十六年编户二万二千六百八十三，口一十八万八百二十一。弘治四年，户三万四千八百八十六，口三十五万四千三百一十一。万历六年，户三万七千八百四十一，口三十四万五千七百六十六。
