标题: 孟兆祥传
章节类型: 志
卷数: 655
URL: https://www.xuges.com/ls/mingshi/1296.htm
原始标题: 孟兆祥
段落序号: 4

==================================================

长子章明，字纲宜，甫成进士，兆祥挥之曰：“我死，汝可去。”对曰：“君父大节也，君亡父死，我何生为！”乃投缳于父之侧。兆祥妻吕，章明妻王相向哭，既而曰：“彼父子死忠矣，我二人独不能死乎！”皆自缢。兆祥赠刑部尚书，谥忠贞，章明河南道御史，谥节愍。本朝赐兆祥谥忠靖，章明贞孝。
