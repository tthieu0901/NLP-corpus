标题: 王宗显王兴宗吕文燧传
章节类型: 志
卷数: 62
URL: https://www.xuges.com/ls/mingshi/0224.htm
原始标题: 王宗显王兴宗吕文燧
段落序号: 1

==================================================

王宗显，和州人，侨居严州。胡大海克严，礼致幕中。太祖征婺州，大海以宗显见。太祖曰：“我乡里也。”命至婺觇敌。宗显潜得城中虚实及诸将短长，还白太祖。太祖喜曰：“我得婺，以尔为知府。”既而元枢密同佥宁安庆与守将帖木烈思贰，遣都事缒城请降，开东门纳兵，与宗显所刺事合。改婺州为宁越府，以宗显知府事。宗显故儒者，博涉经史。开郡学，聘叶仪、宋濂为《五经师》；戴良为学正；吴沉、徐源等为训导。自兵兴，学校久废，至是始闻弦诵声。未几，卒官。
