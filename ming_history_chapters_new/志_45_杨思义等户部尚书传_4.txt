标题: 杨思义等户部尚书传
章节类型: 志
卷数: 45
URL: https://www.xuges.com/ls/mingshi/0204.htm
原始标题: 杨思义等户部尚书
段落序号: 4

==================================================

范敏，阌乡人。洪武八年举秀才，擢户部郎中。十三年授试尚书。荐耆儒王本等，皆拜四辅官。帝以徭役不均，命编造黄册。敏议：百一十户为里，丁多者十人为里长，鸠一里之事以供岁役。十年一周。余百户为十甲。后遂仍其制不废。明年以不职罢。
