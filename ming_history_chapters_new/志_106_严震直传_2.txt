标题: 严震直传
章节类型: 志
卷数: 106
URL: https://www.xuges.com/ls/mingshi/0316.htm
原始标题: 严震直
段落序号: 2

==================================================

二十八年讨龙州，使震直偕尚书任亨泰谕安南。还，条奏利病，称旨。寻命修广西兴安县灵渠。审度地势，导湘、漓二江，浚渠五千余丈，筑渼潭及龙母祠土堤百五十余丈，又增高中江石堤，建陡闸三十有六，凿去滩石之碍舟者，漕运悉通。归奏，帝称善。
