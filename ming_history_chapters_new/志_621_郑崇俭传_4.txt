标题: 郑崇俭传
章节类型: 志
卷数: 621
URL: https://www.xuges.com/ls/mingshi/1261.htm
原始标题: 郑崇俭
段落序号: 4

==================================================

献忠既败，窜柯家坪，蜀将张令追之，被围。崇俭遣兵击走贼，人龙、国奇等复追败之寒溪寺、盐井，先后斩首千五百级，其党顺天王、一条龙、一只龙皆降。崇俭军五日三捷，威名甚振。以年衰乞骸骨，不许，令率总兵郑家栋还关中，留人龙、国奇讨贼。
