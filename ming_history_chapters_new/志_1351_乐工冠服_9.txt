标题: 乐工冠服
章节类型: 志
卷数: 1351
URL: https://www.xuges.com/ls/mingshi/2448.htm
原始标题: 乐工冠服
段落序号: 9

==================================================

教坊司冠服：洪武三年定。教坊司乐艺，青字顶巾，系红绿褡愬。乐妓，明角冠，皂褙子，不许与民妻同。御前供奉俳长，鼓吹冠，红罗胸背小袖袍，红绢褡愬，皂靴。色长，鼓吹冠，红青罗纻丝彩画百花袍，红绢褡愬。歌工，弁冠，红罗织金胸背大袖袍，红生绢锦领中单，黑角带，红熟绢锦脚袴，皂皮琴鞋，白棉布夹袜。乐工服色与歌工同。凡教坊司官常服冠带，与百官同；至御前供奉，执粉漆笏，服黑漆幞头，黑绿罗大袖襕袍，黑角偏带，皂靴。教坊司伶人，常服绿色巾，以别士庶之服。乐人皆戴鼓吹冠，不用锦绦，惟红褡愬，服色不拘红绿。教坊司妇人，不许戴冠，穿褙子。乐人衣服，止用明绿、桃红、玉色、水红、茶褐色。俳、色长，乐工，俱皂头巾，杂色绦。
