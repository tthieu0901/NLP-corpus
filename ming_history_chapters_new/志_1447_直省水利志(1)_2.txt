标题: 直省水利志(1)
章节类型: 志
卷数: 1447
URL: https://www.xuges.com/ls/mingshi/2586.htm
原始标题: ·直省水利
段落序号: 2

==================================================

洪武元年修和州铜城堰闸，周回二百馀里。四年修兴安灵渠，为陡渠者三十六。渠水发海阳山，秦时凿，溉田万顷。马援葺之，后圮。至是始复。六年发松江、嘉兴民夫二万开上海胡家港，自海口至漕泾千二百馀丈，以通海船，且浚海盐澉浦。八年开登州蓬莱阁河。命耿炳文浚泾阳洪渠堰，溉泾阳、三原、醴泉、高陵、临潼田二百馀里。九年修彭州都江堰。十二年，李文忠言：“陕西病咸卤，请穿渠城中，遥引龙首渠东注。”从其请，甃以石。十四年筑海盐海塘。十七年筑磁州漳河决堤。决荆州岳山坝以灌民田。十九年筑长乐海堤。二十三年修崇明、海门决堤二万三千九百馀丈，役夫二十五万人。四川永宁宣慰使言：“所辖水道百九十滩，江门大滩八十二，皆被石塞。”诏景川侯曹震往疏之。二十四年修临海横山岭水闸，宁海、奉化海堤四千三百馀丈。筑上虞海堤四千丈，改建石闸。浚定海、鄞二县东钱湖，灌田数万顷。二十五年凿溧阳银墅东坝河道，由十字港抵沙子河胭脂坝四千三百馀丈，役夫三十五万九千馀人。二十七年浚山阳支家河，郁林州民言：“州南北二江相去二十馀里，乞凿通，设石陡诸闸。”从之。二十九年修筑河南洛堤。复兴安灵渠。时尚书唐铎以军兴至其地，图渠状以闻。请浚深广，通官舟以饷军。命御史严震直烧凿陡涧之石，饷道果通。三十一年，洪渠堰圮，复命耿炳文修治之。且浚渠十万三千馀丈。建文四年疏吴淞江。
