标题: 刘显郭成传
章节类型: 志
卷数: 326
URL: https://www.xuges.com/ls/mingshi/0903.htm
原始标题: 刘显郭成
段落序号: 9

==================================================

万历改元，命刘显大征，诏成充为事官，为之副。先登九丝山，生絷阿大。初，成父为蛮杀，乃以所斩首级及生擒诸蛮置父墓前，剖心致祭，乡人壮之。寻佥书南京后府，出为贵州总兵官，镇守铜仁。成有胆智。每苗出掠，潜遗壮士入其砦，斩馘而出。尝挺身入林箐察贼。苗一日数惊，曰：“郭将军至矣。”相戒莫敢犯。复被劾，罢归。
