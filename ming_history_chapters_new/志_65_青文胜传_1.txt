标题: 青文胜传
章节类型: 志
卷数: 65
URL: https://www.xuges.com/ls/mingshi/0228.htm
原始标题: 青文胜
段落序号: 1

==================================================

青文胜，字质夫，夔州人。仕为龙阳典史。龙阳濒洞庭，岁罹水患，逋赋数十万，敲扑死者相踵。文胜慨然诣阙上疏，为民请命。再上，皆不报。叹曰：“何面目归见父老！”复具疏，击登闻鼓以进，遂自经于鼓下。帝闻大惊，悯其为民杀身，诏宽龙阳租二万四千余石，定为额。邑人建祠祀之。妻子贫不能归，养以公田百亩。万历十四年，诏有司春秋致祭，名其祠曰“惠烈”。
