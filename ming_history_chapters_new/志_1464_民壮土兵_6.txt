标题: 民壮土兵
章节类型: 志
卷数: 1464
URL: https://www.xuges.com/ls/mingshi/2606.htm
原始标题: 民壮土兵
段落序号: 6

==================================================

治河之役，给事中张贞观请益募士兵，捍淮、扬、徐、邳。畿南盗起，给事中耿随龙请复民壮旧制，专捕贼盗。播州之乱，工部侍郎赵可怀请练土著，兵部因言：“天下之无兵者，不独蜀也。各省官军、民壮，皆宜罢老稚，易以健卒。军操属印官、操官，民操属正官、捕官，郡守、监司不得牵制。立营分伍，以凭调发。”先后皆议行。
