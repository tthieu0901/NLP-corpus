标题: 赵俶钱宰萧执传
章节类型: 志
卷数: 40
URL: https://www.xuges.com/ls/mingshi/0198.htm
原始标题: 赵俶钱宰萧执
段落序号: 5

==================================================

洪武二年，征为国子助教。作《金陵形胜论》、《历代帝王乐章》，皆称旨。十年乞休。进博士，赐敕遣归。至二十七年，帝观蔡氏《书传》，象纬运行，与朱子《诗传》相悖，其他注与鄱阳邹季友所论有未安者。征天下宿儒订正之。兵部尚书唐铎举宰及致仕编修张美和、助教靳权等。行人驰传征至，命刘三吾总其事。江东诸门酒楼成，赐百官钞，宴其上。宰等赋诗谢。帝大悦。谕诸儒年老愿归者，先遣之。宰年最高，请留。帝喜。书成，赐名《书传》会选，颁行天下。厚赐，令驰驿归。卒年九十六。
