标题: 汤鼐传
章节类型: 志
卷数: 182
URL: https://www.xuges.com/ls/mingshi/0590.htm
原始标题: ·汤鼐
段落序号: 3

==================================================

弘治元年正月，鼐又劾礼部尚书周洪谟，侍郎倪岳、张悦，南京兵部尚书马文升，因言：“少傅刘吉，与万安、尹直奸贪等耳。安、直斥，而吉独进官，不以为耻。请大申黜陟，明示劝惩。”又劾李荣、萧敬，而荐谪降进士李文祥为台谏。尚书王恕以盛暑请辍经筵，鼐极言不可，语侵恕。
