标题: 海运志
章节类型: 志
卷数: 1443
URL: https://www.xuges.com/ls/mingshi/2577.htm
原始标题: ·海运
段落序号: 5

==================================================

成化二十三年，侍郎丘浚进大学衍义补，请寻海运故道与河漕并行，大略言：“海舟一载千石，可当河舟三，用卒大减。河漕视陆运费省什三，海运视陆省什七，虽有漂溺患，然省牵卒之劳、驳浅之费、挨次之守，利害亦相当。宜访素知海道者，讲求勘视。”其说未行。弘治五年，河决金龙口，有请复海运者，朝议弗是。
