标题: 项忠传
章节类型: 志
卷数: 177
URL: https://www.xuges.com/ls/mingshi/0569.htm
原始标题: 卷61 项忠
段落序号: 5

==================================================

陕西数苦兵。成化元年上言：“三边大将遇敌逗留，虽云才怯，亦由权轻。士卒畏敌不畏将，是以战无成功。宜许以军法从事。庙堂举将才，逾年不闻有一人应诏。陕西风土强劲，古多名将，岂无其人？但格于不能答策耳。今天下学校生徒善答策者百不一二，奈何责之武人。”帝善其言，而所司守故事不能用。
