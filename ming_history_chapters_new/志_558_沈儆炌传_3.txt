标题: 沈儆炌传
章节类型: 志
卷数: 558
URL: https://www.xuges.com/ls/mingshi/1190.htm
原始标题: 沈儆炌
段落序号: 3

==================================================

洪学既至，亦任用袁善。贼陷普安，围安南，善攻破之，通上六卫道。王三善之殁，六卫复梗，善护御史傅宗龙赴黔，道复通。已而败安效良于沾益，又败贼于炎方、马龙。七年，御史朱泰祯核上武定、嵩明、寻甸破贼功，大小百三十三战，斩四千六百余级，请宣捷告庙，从之。魏忠贤等并进秩，荫子。善加都督同知，世荫锦衣指挥佥事。崇祯初，卒官。
