标题: 刘大夏传
章节类型: 志
卷数: 189
URL: https://www.xuges.com/ls/mingshi/0610.htm
原始标题: 刘大夏
段落序号: 4

==================================================

六年春，河决张秋，诏博选才臣往治。吏部尚书王恕等以大夏荐，擢右副都御史以行。乃自黄陵冈浚贾鲁河，复浚孙家渡、四府营上流，以分水势。而筑长堤，起胙城历东明、长垣抵徐州，亘三百六十里。水大治，更名张秋镇曰“安平镇”。孝宗嘉之，赐玺书褒美，语详《河渠志》。召为左副都御史，历户部左侍郎。
