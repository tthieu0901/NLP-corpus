标题: 乐章(7)
章节类型: 志
卷数: 1332
URL: https://www.xuges.com/ls/mingshi/2427.htm
原始标题: (7)
段落序号: 17

==================================================

九奏《守承平之曲》，名《万年春》：风调雨顺遍乾坤，齐庆承平时节。玉烛调和甘露降，远近桑麻相接。偃武修文，报功崇德，率土皆臣妾。山河磐固，万方黎庶欢悦。 
长想创业艰难，君臣曾共扫四方豪杰。露宿宵征鞍马上，历尽风霜冰雪。朝野如今，清宁无事，任用须贤哲。躬勤节俭，万年同守王业。（以上九奏，前三奏和缓，中四奏壮烈，后二奏舒长。其曲皆按月律。）
