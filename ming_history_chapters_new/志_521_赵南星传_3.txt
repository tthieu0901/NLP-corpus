标题: 赵南星传
章节类型: 志
卷数: 521
URL: https://www.xuges.com/ls/mingshi/1150.htm
原始标题: 卷126 赵南星
段落序号: 3

==================================================

二十一年大计京官，与尚书孙鑨秉公澄汰。首黜所亲都给事中王三余及鑨甥文选员外郎吕荫昌，他附丽政府及大学士赵志皋弟皆不免，政府大不堪。给事中刘道隆因劾吏部议留拾遗庶僚非法。得旨，南星等专权植党，贬三官。俄因李世达等疏救，斥南星为民。后论救者悉被谴，鑨亦去位，一时善类几空。事具鑨传。
