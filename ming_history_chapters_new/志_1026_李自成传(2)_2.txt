标题: 李自成传(2)
章节类型: 志
卷数: 1026
URL: https://www.xuges.com/ls/mingshi/1893.htm
原始标题: (2)
段落序号: 2

==================================================

十年，犯泾阳、三原。蝎于块、过天星俱来会。传庭督变蛟连战七日，皆克，蝎子块降。自成与过天星奔秦州。入蜀，陷宁羌，破七盘关，陷广元，总兵官侯良柱战死，遂连陷昭化、剑州、梓潼、江油、黎雅、青川等州县。剑州知州徐尚卿、吏目李英俊、昭化知县王时化、郫县主簿张应奇、金堂典史潘梦科皆死。进攻成都，七日不克，巡抚王维章坐避贼征。
