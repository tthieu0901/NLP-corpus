标题: 熊汝霖传
章节类型: 志
卷数: 721
URL: https://www.xuges.com/ls/mingshi/1381.htm
原始标题: 熊汝霖
段落序号: 4

==================================================

初，马士英荐阮大铖，汝霖争不可。及大铖起佐兵部，汝霖又言：“大铖以知兵用，当置有用地，不宜处中朝。”不听。逾月，以奉使陛辞，言：“朝端议论日新，宫府揣摩日熟。自少宰枢贰悉废廷推，四品监司竟晋詹尹。蹊径叠出，谣诼繁兴。一人未用，便目满朝为党人；　一官外迁，辄訾当事为可杀。置国恤于罔闻，逞私图而得志。黄白充庭，青紫塞路，六朝佳丽，复见今时。独不思他日税驾何地耶？”不报。
