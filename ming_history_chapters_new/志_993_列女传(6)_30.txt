标题: 列女传(6)
章节类型: 志
卷数: 993
URL: https://www.xuges.com/ls/mingshi/1827.htm
原始标题: (6)
段落序号: 30

==================================================

关陈谏妻吕氏。陈谏，云梦诸生。族有安氏者，殉其夫关坤，吕每谈及，辄感慨欷歔曰：“妇人义当如是。”崇祯末，寇陷邻郡，吕谓夫曰：“贼焰方张，不如早为之所。”取鱼网结其体甚固。俄寇至，俾缝衣，吕投剪破贼面，骂曰：“贼敢辱我针黹乎！手可断，衣不可缝。”贼怒，磔之，投于水。
