标题: 瞿景淳传
章节类型: 志
卷数: 346
URL: https://www.xuges.com/ls/mingshi/0927.htm
原始标题: 瞿景淳
段落序号: 3

==================================================

子汝稷、汝说。汝稷字元立。好学，工属文，以阴补官。三迁刑部主事。扶沟知县抶宗人，神宗令予重比。汝稷曰：“是微服至邑庭，官自抶扶沟民耳。”谳上，竟得释。历黄州知府，徙邵武，再守辰州。永顺土司彭元锦助其弟保靖土司象坤，与酉阳冉跃龙相仇杀。汝稷驰檄元锦解兵去，三土司皆安。寻迁长芦盐运使，以太仆少卿致仕。寻卒。
