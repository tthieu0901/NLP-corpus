标题: 陶宗仪传
章节类型: 志
卷数: 815
URL: https://www.xuges.com/ls/mingshi/1519.htm
原始标题: 陶宗仪
段落序号: 3

==================================================

孙作，字大雅，江阴人。为文醇正典雅，动有据依。尝著书十二篇，号《东家子》，宋濂为作《东家子传》。元季，挈家避兵于吴，尽弃他物，独载书两簏。士诚廪禄之，旋以母病谢去，客松江，众为买田筑室居焉。洪武六年聘修《大明日历》，授翰林编修，乞改太平府教授。召为国子助教，寻分教中都，逾年还国学，抉授司业，归卒于家。
