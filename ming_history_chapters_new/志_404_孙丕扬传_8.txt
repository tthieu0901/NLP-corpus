标题: 孙丕扬传
章节类型: 志
卷数: 404
URL: https://www.xuges.com/ls/mingshi/1006.htm
原始标题: 孙丕扬
段落序号: 8

==================================================

久之，起南京吏部尚书，辞不就。及吏部尚书李戴免，帝艰其代，以侍郎杨时乔摄之。时乔数请简用尚书。帝终念丕扬廉直，三十六年九月，召起故官。屡辞，不允。明年四月始入都，年七十有八矣。三十八年大计外吏，黜陟咸当。又奏举廉吏布政使汪可受、王佐、张偲等二十馀人，诏不次擢用。
