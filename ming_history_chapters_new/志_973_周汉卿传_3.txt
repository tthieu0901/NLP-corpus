标题: 周汉卿传
章节类型: 志
卷数: 973
URL: https://www.xuges.com/ls/mingshi/1778.htm
原始标题: 周汉卿
段落序号: 3

==================================================

钱塘王氏女生瘰疬，环头及腑，凡十九窍。窍破白沈出，将死矣。汉卿为剔窍母深二寸，其余烙以火，数日结痂愈。山阴杨翁项有疣如瓜大，醉仆阶下，溃血不能止。疣溃者必死。汉卿以药糁其穴，血即止。义乌陈氏子腹有块，扪之如罂。汉卿曰：“此肠痈也。”用大针灼而刺之，入三寸许，脓随针迸出有声，愈。诸暨黄生背曲，须杖行。他医皆以风治之，汉卿曰：“血涩也。”刺两足昆仑穴，顷之投杖去。其捷效如此。
