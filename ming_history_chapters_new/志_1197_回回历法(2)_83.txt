标题: 回回历法(2)
章节类型: 志
卷数: 1197
URL: https://www.xuges.com/ls/mingshi/2228.htm
原始标题: (2)
段落序号: 83

==================================================

求月食更点　置二十四时，内减昼时，又减晨昏时，（七十二分，即中历之五刻弱也。）馀不夜时，通秒五约之为更法。寺分更法为点法。如食在子正以前者，置初亏食甚复圆等时，内减日入时，又减半晨昏时，（三十六分。）馀通就，以更法减之为更数。不满更法者，以点法减之为点数。食在子正已后者，置夜时半之，加初亏食甚复圆等时，以更法减之为更数。不满更法者，以点法减之为点数。皆命起初更、初点。（更法减之，减一次为一更，其减馀不满法者，亦虚命为一更。点法仿此。）
