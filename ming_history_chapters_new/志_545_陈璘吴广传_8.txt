标题: 陈璘吴广传
章节类型: 志
卷数: 545
URL: https://www.xuges.com/ls/mingshi/1175.htm
原始标题: 陈璘吴广
段落序号: 8

==================================================

乃分兵六道，攻克大小三渡关，乘胜抵海龙囤下。诸将俱攻囤前，独水西安疆臣攻其后，相持四十余日。其下受贼重贿，多与通，且潜以火药遗贼，故贼不备。其后璘知之，与监军者谋，令疆臣退一舍，璘移其处，置铁牌百余，距囤丈许，贼强弩无所施，又为箛板于栅前，贼每夜出劫，为钉伤，不敢复出。应龙势穷，相聚哭。化龙初有令，诸将分日攻。六月六日，璘与吴广当进兵。璘夜四更衔枚上，贼鼾睡，斩其守关者，树白帜，鸣炮，贼大惊溃散，应龙自焚。广军亦至，贼尽平。
