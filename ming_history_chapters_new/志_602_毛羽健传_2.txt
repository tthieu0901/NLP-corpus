标题: 毛羽健传
章节类型: 志
卷数: 602
URL: https://www.xuges.com/ls/mingshi/1240.htm
原始标题: 毛羽健
段落序号: 2

==================================================

王师讨安邦彦久无功。羽健言：“贼巢在大方，黔其前门，蜀遵、永其后户。由黔进兵，必渡陆广奇险，七昼夜抵大方，一夫当关，千人自废，王三善、蔡复一所以屡败也。遵义距大方三日程，而毕节止百余里平衍，从此进兵，何患不克？”因画上足兵措饷方略，并荐旧总督朱燮元、闵梦得等。帝即议行，后果平贼。已，陈驿递之害：“兵部勘合有发出，无缴入。士绅递相假，一纸洗补数四。差役之威如虎，小民之命如丝。”帝即饬所司严加厘革，积困为苏。
