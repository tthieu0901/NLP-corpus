标题: 耿如杞传
章节类型: 志
卷数: 550
URL: https://www.xuges.com/ls/mingshi/1181.htm
原始标题: 耿如杞
段落序号: 2

==================================================

天启初，以才历职方郎中。军书旁午，日应数十事。出为陕西参议，迁遵化兵备副使。当是时，逆奄窃柄，谄子无所不至，至建祠祝禧。巡抚刘诏悬忠贤画像于喜峰行署，率文武将吏五拜三稽首，呼九千岁。如杞见其像，冕旒也，半揖而出。忠贤令诏劾之，逮下诏狱，坐赃六千三百，论死。
