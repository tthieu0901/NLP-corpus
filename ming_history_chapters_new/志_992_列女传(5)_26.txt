标题: 列女传(5)
章节类型: 志
卷数: 992
URL: https://www.xuges.com/ls/mingshi/1826.htm
原始标题: (5)
段落序号: 26

==================================================

万氏，和州儒士姚守中妻，泉州知府庆女孙也。生六子，皆有室。崇祯八年，流贼陷其城，恸哭孀姑前，命诸妇曰：“我等女子也，誓必死节。”诸子环泣，急麾之曰：“汝辈男子，当图存宗祀，何泣焉？”长子承舜泣曰：“儿读书，惟识忠孝字耳，愿为厉鬼杀贼，何忍母独死。”遂负母投于塘。诸妇女孙相随死者十数人，仅存子希舜，求其尸，其聚塘坳，无一相离者。
