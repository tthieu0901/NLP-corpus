标题: 费宏传
章节类型: 志
卷数: 223
URL: https://www.xuges.com/ls/mingshi/0715.htm
原始标题: 卷76 费宏
段落序号: 1

==================================================

费宏，字子充，铅山人。甫冠，举成化二十三年进士第一，授修撰。弘治中，迁左赞善，直讲东宫，进左谕德。武宗立，擢太常少卿，兼侍讲读。预修《孝宗实录》。充日讲官。正德二年拜礼部右侍郎，寻转左。五年进尚书。帝耽于逸乐，早朝日讲俱废。宏请勤政、务学、纳谏，报闻。鲁府邹平王子当潩当袭父爵，为弟当凉所夺且数年矣。宏因当潩奏辨，据法正之。当凉怒，诬宏受赂，宏不为动。明年冬十二月，命宏兼文渊阁大学士参预机务。寻加太子太保、武英殿大学士，进户部尚书。
