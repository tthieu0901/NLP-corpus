标题: 镇安
章节类型: 志
卷数: 1054
URL: https://www.xuges.com/ls/mingshi/1985.htm
原始标题: ·镇安
段落序号: 3

==================================================

二十七年，添保上言：“往者征南将军傅友德令郡民岁输米三千石，运云南普安卫。镇安僻处溪洞，南接交阯，孤立一方，且无所属。州县人民鲜少，舟车不通，陆行二十五日始到普安。道远而险，一夫负米三斗，给食余所存无几，往往以耕牛及他物至其地易米输纳。而普安荒远，米不易得，民甚病之。又岁输本卫米四百石，尤极艰难。旧以白金一两，折纳一石。今愿依前例，以苏民困。”从之。
