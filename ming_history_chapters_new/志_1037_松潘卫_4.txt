标题: 松潘卫
章节类型: 志
卷数: 1037
URL: https://www.xuges.com/ls/mingshi/1906.htm
原始标题: 松潘卫
段落序号: 4

==================================================

十七年，松潘八积族老虎等寨蛮乱。官兵击破之，获马一百二十，犏牛三百，牦牛九十。景川侯曹震请择良马贡京师，余给军，其犏牛、牦牛非中国所畜，令易粮饷犒军，从之。十八年，松州羌反。成都卫指挥成信等率兵攻其牟力等寨，破之。兵还，又遇贼三千人于道，复击败之，追至乞刺河乃还。
