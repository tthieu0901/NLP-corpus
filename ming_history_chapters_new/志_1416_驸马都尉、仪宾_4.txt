标题: 驸马都尉、仪宾
章节类型: 志
卷数: 1416
URL: https://www.xuges.com/ls/mingshi/2531.htm
原始标题: 驸马都尉、仪宾
段落序号: 4

==================================================

明初，驸马都尉有典兵出镇及掌府部事者。建文时，梅殷为镇守淮安总兵官，李坚为左副将军。成祖时，李让掌北京行部事。仁宗时沐昕，宣宗时宋琥，并守备南京。英宗时，赵辉掌南京左府事。其馀惟奉祀孝陵，摄行庙祭，署宗人府事。往往受命，一充其任。若恩亲侯李贞，永春侯王宁，京山侯崔元，以恩泽封侯，非制也。
