标题: 乔宇传
章节类型: 志
卷数: 228
URL: https://www.xuges.com/ls/mingshi/0724.htm
原始标题: 卷77 乔宇
段落序号: 2

==================================================

未几，宁王宸濠反，扬言旦夕下南京。宇严为警备，而谈笑自如。时携客燕城外，密察地险易，置戍守。综理周密，内外宴然。指挥杨锐有才略，署为安庆守备。镇守中官刘瑯与濠通，为预伏死士。宇刺得其情，诘瑯用事者，瑯惧不敢动。宇乃大索城中，斩所伏壮士三百人，悬首江上。宸濠失内应，且知有备，不敢东。攻安庆，锐固守不得下。未几败。
