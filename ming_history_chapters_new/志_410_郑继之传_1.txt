标题: 郑继之传
章节类型: 志
卷数: 410
URL: https://www.xuges.com/ls/mingshi/1015.htm
原始标题: 郑继之
段落序号: 1

==================================================

郑继之，字伯孝，襄阳人。嘉靖四十四年进士。除余干知县。迁户部主事，历郎中。迁宁国知府，进四川副使，以养亲归。服除，久之不出。万历十九年，用给事中陈尚象荐，起官江西，进右参政。召为太仆少卿，累迁大理卿。东征师罢，吏部尚书李戴议留戍兵万五千，令朝鲜供亿。继之曰：“既留兵，自当转饷，柰何疲敝属国。”议者韪之。为大理九年，擢南京户部尚书，就改吏部。
