标题: 张光奎传
章节类型: 志
卷数: 882
URL: https://www.xuges.com/ls/mingshi/1633.htm
原始标题: ·张光奎
段落序号: 2

==================================================

崇祯五年，流贼躏山西，监司王肇生以便宜署歙人吴开先为将，使击贼，战泽州城西。贼败去，从沁水转掠阳城。开先恃勇渡沁，战北留墩下，击斩数百人，炮尽无援，一军尽没。贼乃再犯泽州，光奎方里居，与兄守备光玺、千总刘自安等率众固守八日，援兵不至，城陷，并死之。泽，大州也，远近为震动。
