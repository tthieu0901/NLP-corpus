标题: 河南(1)
章节类型: 志
卷数: 1215
URL: https://www.xuges.com/ls/mingshi/2246.htm
原始标题: ·河南
段落序号: 1

==================================================

河南，《禹贡》豫、冀、扬、兖四州之域。元以河北地直隶中书省，河南地置河南江北行中书省。（治汴梁路。）洪武元年五月置中书分省。（治开封府。）二年四月改分省为河南等处行中书省。三年十二月置河南都卫。八年十月改都卫为都指挥使司。九年六月改行中书省为承宣布政使司。府八，直隶州一，属州十一，县九十六。（为里三千八百八十有奇。）北至武安，（与北直、山西界。）南至信阳，（与江南、湖广界。）东至永城，（与山东、江南界。）西至陕州，（与山西、陕西界。）距南京一千一百七十五里，京师一千五百八十里。洪武二十六年编户三十一万五千六百一十七，口一百九十一万二千五百四十二。弘治四年，户五十七万五千二百四十九，口四百三十六万四百七十六。万历六年，户六十三万三千六十七，口五百一十九万三千六百二。
