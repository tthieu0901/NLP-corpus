标题: 弋谦黄骥传
章节类型: 志
卷数: 147
URL: https://www.xuges.com/ls/mingshi/0461.htm
原始标题: 弋谦黄骥
段落序号: 4

==================================================

宣德初，交阯右布政戚逊以贪淫黜，命谦往代。王通弃交阯，谦亦论死。正统初，释为民。土木之变，谦布衣走阙下，荐通及甯懋、阮迁等十三人，皆奇才可用。众议以通副石亨，谦请专任通，事遂寝。廷臣以谦负重名，奏留之，亦不报。景泰二年复至京，疏荐通等，不纳。罢归，未几卒。仁宗性宽大，容直言，谦以故得无罪，反责吕震等。而黄骥言西域事，帝亦诮震而行其言。
