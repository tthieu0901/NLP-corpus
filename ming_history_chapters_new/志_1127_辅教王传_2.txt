标题: 辅教王传
章节类型: 志
卷数: 1127
URL: https://www.xuges.com/ls/mingshi/2094.htm
原始标题: 辅教王
段落序号: 2

==================================================

景泰七年，使来贡，自陈年老，乞令其子喃葛坚粲巴藏卜代。帝从之，封为辅教王，赐诰敕、金印、彩币、袈裟、法器。以灌顶国师葛藏、右觉义桑加巴充正、副使往封。至四川，多雇牛马，任载私物。礼官请治其罪，英宗方复辟，命收其敕书，减供应之半。
