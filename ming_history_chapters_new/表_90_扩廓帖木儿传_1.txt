标题: 扩廓帖木儿传
章节类型: 表
卷数: 90
URL: https://www.xuges.com/ls/mingshi/0090.htm
原始标题: 卷7 扩廓帖木儿(王保保)
段落序号: 1

==================================================

扩廓帖木儿，沈丘人。本王姓，小字保保，元平章察罕帖木儿甥也。察罕养为子，顺帝赐名扩廓帖木儿。汝、颍盗起，中原大乱，元师久无功。至正十二年，察罕起义兵，战河南、北，击贼关中、河东，复汴梁，走刘福通，平山东，降田丰，灭贼几尽。既而总大军围益都，田丰叛，察罕为王士诚所刺，事具《元史。察罕既死，顺帝即军中拜扩廓太尉、中书平章政事、知枢密院事，如察罕官。帅兵围益都，穴地而入，克之。执丰、士诚，剖其心以祭察罕，缚陈猱头等二十余人献阙下。东取莒州，山东地悉定。至正二十二年也。
