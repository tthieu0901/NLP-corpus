标题: 吴廷举传
章节类型: 志
卷数: 255
URL: https://www.xuges.com/ls/mingshi/0771.htm
原始标题: 吴廷举
段落序号: 4

==================================================

嘉靖元年，廷举乞休。寻以灾异复自劾求罢，劝帝修德应天，因奏行其部兴革十二事。寻就改户部，迁右都御史，巡抚应天诸府。长洲知县郭波以事挫织造中官张志聪。志聪伺波出，倒曳之车后。典史萧景腆操兵教场，急率兵救。百姓登屋，飞瓦击志聪。志聪奏逮波、景腆，廷举具白志聪贪黩状。帝乃降波五级，调景腆远方，志聪亦召还。
