标题: 颜日愉传
章节类型: 志
卷数: 902
URL: https://www.xuges.com/ls/mingshi/1657.htm
原始标题: 颜日愉
段落序号: 4

==================================================

明年十月，自成再陷南阳，知府丘懋素骂贼不屈，阖门被害。是月，贼过扶沟，众议城守，举人刘恩泽初尝以策干当事，多见用。县令騃不解事，恩泽痛哭曰：“吾不幸从木偶人死。”自题楼壁曰：“千古纲常事，男儿肯让人。”明日，城陷，掷楼下以死。
