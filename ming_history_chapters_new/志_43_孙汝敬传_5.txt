标题: 孙汝敬传
章节类型: 志
卷数: 43
URL: https://www.xuges.com/ls/mingshi/0202.htm
原始标题: 孙汝敬
段落序号: 5

==================================================

赞曰：明始建国，首以人材为务。征辟四方，宿儒群集阙下，随其所长而用之。自议礼定制外，或参列法从，或预直承明，而成均胄子之任尤多称职，彬彬乎称得人焉。夫诸臣当元之季世，穷经绩学，株守草野，几于没齿无闻。及乎泰运初平，连茹利见，乃各展所蕴，以润色鸿猷，黼黼文治。昔人谓天下不患无才，惟视上之网罗何如耳，顾不信哉！
