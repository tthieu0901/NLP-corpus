标题: 杨守随传
章节类型: 志
卷数: 200
URL: https://www.xuges.com/ls/mingshi/0644.htm
原始标题: 杨守随
段落序号: 3

==================================================

八年冬以灾异陈时政九事。廷议四方灾伤，停遣刷卷御史。会昌侯孙继宗请并停在京者，守随言：“继宗等任情作奸，恐罪及，假此祈免。”帝置继宗不问，而刷卷如故。山东饥，廷议吏纳银免考，授冠带。守随极言不可，帝即罢之。擢应天府丞，未上，母忧归。服除无缺，添注视事。初，李孜省授太常寺丞，因守随言改上林监副，憾之。至是谮于帝，中旨责守随不当添注，调南宁知府。
