标题: 献皇帝庙
章节类型: 志
卷数: 1288
URL: https://www.xuges.com/ls/mingshi/2335.htm
原始标题: 献皇帝庙
段落序号: 10

==================================================

万历九年，礼科丁汝谦请仍专祭玉芝宫，复奉宣宗帝后冠服于太庙。帝责汝谦妄议，谪外任。天启元年，太常少卿李宗延奏祧庙宜议，言：“睿宗入庙，世宗无穷之孝思也，然以皇上视之，则远矣。俟光宗升祔时，或从旧祧，或从新议。盖在孝子固以恩事亲，而在仁人当以义率祖。”章下礼部，卒不能从。
