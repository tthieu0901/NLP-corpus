标题: 贺虎臣传
章节类型: 志
卷数: 687
URL: https://www.xuges.com/ls/mingshi/1336.htm
原始标题: 贺虎臣
段落序号: 2

==================================================

六年五月，插汉虎墩兔合套寇五万骑自清水、横城分道入。守备姚之夔等不能御，沙井驿副将史开先、临河堡参将张问政、岳家楼守备赵访皆溃逃。寇遂进薄灵州，虎臣急领千骑入守。旋尽勒城中兵出击，次大沙井。寇从汉伯堡突至，虎臣军未及布陈，且众寡不敌，遂战死。子赞挟五十骑突重围出。事闻，赠虎臣都督佥事，赐祭葬，世荫指挥佥事。寻录先后剿寇功，再赠都督同知，世荫锦衣副千户。
