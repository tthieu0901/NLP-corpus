标题: 桑乔传
章节类型: 志
卷数: 312
URL: https://www.xuges.com/ls/mingshi/0880.htm
原始标题: 卷93 桑乔
段落序号: 2

==================================================

十六年夏，雷震谨身殿，下诏求言。乔偕同官陈三事，略言营造两宫山陵，多侵冒；吉囊恣横，边备积弛。而末言：“陛下遇灾而惧，下诏修省。修省不外人事，人事无过择官。尚书严嵩及林庭㭿、张瓒、张云皆上负国恩，下乖舆望，灾变之来，由彼所致。”疏奏，四人皆乞罢。诏庭㭿、云致仕，留嵩、瓒如故。嵩再疏辨，且诋言者。给事中胡汝霖言：“大臣被论，引罪求退而已。嵩负秽行，召物议，逞辞奏辨，阴挤言官，无大臣体。”帝下诏戒饬如汝霖指。时嵩拜尚书甫半岁，方养交游，扬声誉，为进取地，举朝犹未知其奸，乔独首发之。
