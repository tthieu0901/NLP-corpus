标题: 张耀传
章节类型: 志
卷数: 943
URL: https://www.xuges.com/ls/mingshi/1708.htm
原始标题: ·张耀
段落序号: 1

==================================================

张耀，字融我，三原人。万历中，举于乡。知闻喜县，慈惠抚民，民为立祠。崇祯中，历官贵州布政使。张献忠死，其部将孙可望、李定国等率众奔贵州。耀急言于巡抚，请发兵民守御，巡抚以众寡不敌难之。俄贼众奄至，耀率家众乘城拒击。城陷被执，贼帅与耀皆秦人，说之曰：“公若降，当用为相。”耀怒詈不屈，贼执其妾媵述之曰：“降则免一家死。”耀詈益甚，贼杀之，并其家属十三人。时乡官吴子骐、刘琯、杨元瀛等率乡兵败贼，贼来益众，战败被执，俱不屈死。
