标题: 范淑泰传
章节类型: 志
卷数: 668
URL: https://www.xuges.com/ls/mingshi/1315.htm
原始标题: 范淑泰
段落序号: 1

==================================================

范淑泰，字通也，滋阳人。崇祯元年进士。授行人。五年冬，擢工科给事中。上疏陈刑狱繁多，乞敕刑官疏理，帝褒纳之。流贼犯河南，追论先任巡抚樊尚璟罪，劾总兵邓玘淫掠状。时中官张彝宪言天下逋赋至一千七百余万，请遣科道官督征。帝大怒，责抚按回奏。淑泰言民贫盗起，逋赋难以督追，不从。给事中庄鳌献、章正宸建言下吏，抗疏救之。
