标题: 张贞观传
章节类型: 志
卷数: 458
URL: https://www.xuges.com/ls/mingshi/1075.htm
原始标题: 张贞观
段落序号: 4

==================================================

工科给事中黎道照上言：“元子初就外傅，陛下宜示之身教。乃采办珠玉珍宝，费至三十六万有奇，又取太仆银十万充赏，非作法于初之意。且贞观等秉礼直谏，职也，不宜罚治。”给事中赵完璧等亦言之。帝怒，夺诸臣俸，谪贞观杂职。大学士王锡爵等切救，乃贬三秩。顷之，都给事中许弘纲、御史陈惟芝等连章申论，帝竟除贞观名，言官亦停俸。中外交荐，卒不起。
