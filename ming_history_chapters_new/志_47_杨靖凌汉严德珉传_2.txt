标题: 杨靖凌汉严德珉传
章节类型: 志
卷数: 47
URL: https://www.xuges.com/ls/mingshi/0206.htm
原始标题: ·杨靖凌汉严德珉
段落序号: 2

==================================================

二十二年进尚书。明年五月诏在京官三年皆迁调，著为令。乃以刑部尚书赵勉与靖换官。谕曰：“愚民犯法，如啖饮食。设法防之，犯者益众。推恕行仁，或能感化。自今惟犯十恶并杀人者死，余罪皆令输粟北边。”又曰：“在京狱囚，卿等覆奏，朕亲审决，犹恐有失。在外各官所拟，岂能尽当？卿等当详谳，然后遣官审决。”靖承旨研辨，多所平反。帝嘉纳之。尝鞫一武弁，门卒捡其身，得大珠，属僚惊异。靖徐曰：“伪也，安有珠大如此者乎。”碎之。帝闻，叹曰：“靖此举，有四善焉。不献朕求悦，一善也；不穷追投献，二善也；不奖门卒，杜小人侥幸，三善也；千金之珠卒然而至，略不动心，有过人之智，应变之才，四善也。”
