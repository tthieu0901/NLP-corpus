标题: 徐石麒传
章节类型: 志
卷数: 711
URL: https://www.xuges.com/ls/mingshi/1367.htm
原始标题: 徐石麒
段落序号: 4

==================================================

石麒寻擢本部尚书。中官王裕民坐刘元斌党，元斌纵军淫掠，伏诛，裕民以欺隐不举下狱。帝欲杀之，初令三法司同鞫，后专付刑部，石麒议戍烟瘴。奏成，署院寺名以进。帝怒其失出，召诘都御史刘宗周，对曰：“此狱非臣谳。”徐曰：“臣虽不与闻，然阅谳同，已曲尽情事。刑官所执者法耳。法如是止，石麒非私裕民也。”帝曰：“此奴欺罔实甚，卿等焉知？”令石麒改谳词，弃之市。无何，宗周以救姜埰，熊开元获严谴，佥都御史金光辰救之，夺职。石麒再疏留，不纳。玘、开元既下诏狱，移刑部定罪。石麒据原词拟开元赎徒，埰谪戍，不复鞫讯。帝责对状，石麒援故事对。帝大怒，除司官三人名，石麒落职闲住。
