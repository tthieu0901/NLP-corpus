标题: 南京(2)
章节类型: 志
卷数: 1206
URL: https://www.xuges.com/ls/mingshi/2237.htm
原始标题: (2)
段落序号: 13

==================================================

吴（倚。西有姑苏山。西南有横山，又有穹窿、光福等山。又有太湖。湖纵广三百八十三里，周三万六千顷，跨苏、常、嘉、湖四府之境，亦曰具区，亦曰五湖，中有包山、莫厘山。又南有吴淞江，亦曰松江，亦曰松陵江，亦曰笠泽，自太湖分流，东入海。又西有运河。西南有木渎、东山、甪头三巡检司。又有横金巡检司，后废。）
