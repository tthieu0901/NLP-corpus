标题: 何鉴传
章节类型: 志
卷数: 201
URL: https://www.xuges.com/ls/mingshi/0656.htm
原始标题: 卷70 何鉴
段落序号: 1

==================================================

何鉴，字世光，浙江新昌人。成化五年进士。授宜兴知县。征拜御史，巡宣府、大同。劾巡抚郑宁以下数十人不职，按裨将孟玺等罪。还巡太仓。总督太监卒犯法，逮治之，为所构，下锦衣狱。得释，再按江北。凤阳皇陵所在，近境取寸木，法皆死，陵军多倚禁虐民。鉴请以山麓为限，他樵采勿禁，遂著为令。出为河南知府。振累岁饥，条行荒政十事。历四川左、右布政使。
