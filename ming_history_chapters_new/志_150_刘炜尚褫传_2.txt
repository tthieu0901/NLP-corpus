标题: 刘炜尚褫传
章节类型: 志
卷数: 150
URL: https://www.xuges.com/ls/mingshi/0467.htm
原始标题: 刘炜尚褫
段落序号: 2

==================================================

景泰四年，户部以边储不足，奏令罢退官非赃罪者，输米二十石，给之诰敕。炜等言：“考退之官，多有罢软酷虐、荒溺酒色、廉耻不立者，非止赃罪已也。赐之诰敕，以何为辞？若但褒其纳米，则是朝廷诰敕止直米二十石，何以示天下后世？此由尚书金濂不识大体，有此谬举。”帝立为已之。山东岁歉，户部以尚书沈翼习其地民瘼，请令往振。及往，初无方略。炜因劾翼，且言：“其地已有尚书薛希琏、少卿张固镇抚，又有侍郎邹干、都御史王竑振济，而复益之以冀，所谓‘十羊九牧’。乞还冀南京户部，而专以命希琏等。”从之。平江侯陈豫镇临清，事多违制。炜劾之，豫被责让。
