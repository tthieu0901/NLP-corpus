标题: 缪大亨传
章节类型: 志
卷数: 21
URL: https://www.xuges.com/ls/mingshi/0159.htm
原始标题: 缪大亨
段落序号: 2

==================================================

初，明鉴聚众淮西，以青布为号，称“青军”；又以善长枪，称“长枪军”。由含山转掠扬州，元镇南王孛罗普化招降之，以为濠、泗义兵元帅。逾年，食尽，谋拥王作乱。王走，死淮安。明鉴遂据城，屠居民以食。大亨言于太祖，贼饥困，若掠食四出则难制矣，且骁鸷可用，无为他人得。太祖命大亨亟攻，明鉴降，得众数万、马二千余匹。悉送其将校妻子至应天。改淮海翼元帅府为江南分枢密院，以大亨为同佥枢密院事，总制扬州、镇江。
