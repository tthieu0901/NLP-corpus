标题: 庶人婚礼
章节类型: 志
卷数: 1316
URL: https://www.xuges.com/ls/mingshi/2363.htm
原始标题: 庶人婚礼
段落序号: 3

==================================================

凡庶人娶妇，男年十六，女年十四以上，并听婚娶。婿常服，或假九品服，妇服花钗大袖。其纳采、纳币、请期，略仿品官之仪。有媒无宾，词亦稍异。亲迎前一日，女氏使人陈设于婿之寝室，俗谓之铺房。至若告词、醮戒、奠雁、合卺，并如品官仪。见祖祢舅姑，舅姑醴妇，亦略相准。
