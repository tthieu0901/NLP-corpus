标题: 神宗朱翊钧纪(1)
章节类型: 表
卷数: 29
URL: https://www.xuges.com/ls/mingshi/0028.htm
原始标题: 14.神宗朱翊钧纪
段落序号: 3

==================================================

万历元年春二月癸丑，御经筵。三月丙申，诏内外官举将材。夏四月乙丑，潮、惠贼平。庚午，旱，谕百官修省。五月甲申，诏内外官慎刑狱。六月壬申，振淮安水灾。秋七月，河决徐州。九月癸未，振荆州、承天及济南灾。丙戌，四川都掌蛮平。癸卯，停刑。冬十一月庚辰，命诸司立程限文簿，以防稽缓。十二月己未，振辽东饥。是年，暹罗、琉球入贡。
