标题: 云南(3)
章节类型: 志
卷数: 1248
URL: https://www.xuges.com/ls/mingshi/2279.htm
原始标题: (3)
段落序号: 7

==================================================

宾川州弘治六年四月析赵州及太和、云南二县地置。（西有鸡足山，一名九曲岩。东北有金沙江，东入姚安府界。西有金龙湫，流入西洱河。又东有大罗卫，在钟英山下，弘治六年四月与州同置。又东北有赤石崖、西南有宾居二巡检司。西有神摩洞。又南有蔓神寨、北有白羊市二巡检司，后废。又北有金沙江土巡检司。）西距府百里。
