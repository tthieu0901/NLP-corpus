标题: 长河西鱼通宁远宣慰司传
章节类型: 志
卷数: 1131
URL: https://www.xuges.com/ls/mingshi/2098.htm
原始标题: 长河西鱼通宁远宣慰司
段落序号: 14

==================================================

十七年，礼官言：“乌斯藏在长河西之西，长河西在松潘、越巂之南，壤地相接，易于混淆。乌斯藏诸番王例三岁一贡，彼以道险来少，而长河西番僧往往诈为诸王文牒，入贡冒赏。请给诸番王及长河西、董卜韩胡敕书勘合，边臣审验，方许进入，庶免诈伪之弊。或道阻，不许补贡。”从之。
