标题: 行人司
章节类型: 志
卷数: 1386
URL: https://www.xuges.com/ls/mingshi/2495.htm
原始标题: ·行人司
段落序号: 1

==================================================

行人司。司正一人，（正七品）左、右司副各一人，（从七品）行人三十七人。（正八品）职专捧节、奉使之事。凡颁行诏赦，册封宗室，抚谕诸蕃，征聘贤才，与夫赏赐、慰问、赈济、军旅、祭祀，咸叙差焉。每岁朝审，则行人持节传旨法司，遣戍囚徒，送五府填精微册，批缴内府。
