标题: 瞿式耜传
章节类型: 志
卷数: 756
URL: https://www.xuges.com/ls/mingshi/1419.htm
原始标题: 瞿式耜
段落序号: 14

==================================================

赞曰：何腾蛟、瞿式耜崎岖危难之中，介然以艰贞自守。虽其设施经画，未能一睹厥效，要亦时势使然。其于鞠躬尽瘁之操，无少亏损，固未可以是为訾议也。夫节义必穷而后见，如二人之竭力致死，靡有二心，所谓百折不回者矣。明代二百七十余年养士之报，其在斯乎！其在斯乎！
