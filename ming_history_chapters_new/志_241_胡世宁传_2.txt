标题: 胡世宁传
章节类型: 志
卷数: 241
URL: https://www.xuges.com/ls/mingshi/0752.htm
原始标题: 胡世宁
段落序号: 2

==================================================

迁广西太平知府。太平知州李濬数杀掠吏民，世宁密檄龙英知州赵元瑶擒之。思明叛族黄文昌四世杀知府，占三州二十七村。副总兵康泰偕世宁入思明，执其兄弟三人。而泰畏文昌夜遁，委世宁空城中，危甚。诸土酋德世宁，发兵援，乃得还。文昌惧，归所侵地，降。土官承袭，长吏率要贿不时奏，以故诸酋怨叛。世宁令：“生子即闻府。应世及者，年十岁以上，朔望谒府。父兄有故，按籍请官于朝。”土官大悦。
