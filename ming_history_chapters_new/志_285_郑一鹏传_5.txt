标题: 郑一鹏传
章节类型: 志
卷数: 285
URL: https://www.xuges.com/ls/mingshi/0831.htm
原始标题: 郑一鹏
段落序号: 5

==================================================

侍郎胡瓒、都督鲁纲督师讨大同叛卒，列上功状，请遍颁文武大臣、台谏、部曹及各边抚、按、镇、监赏。一鹏言：“桂勇诛郭监等，在瓒未至之先。徐毡儿等之诛，事由朱振，于瓒无与。瓒欲邀功冒赏，惧众口非议，乃请并叙以媚之。夫自大同构难，大臣台谏谁为陛下画一策者？孤城穷寇尚多逋逃，各边镇、抚相去数千里，安在其能犄角也？”请治瓒等欺罔罪，赏乃不行。
