标题: 仁宗诸子传
章节类型: 表
卷数: 71
URL: https://www.xuges.com/ls/mingshi/0071.htm
原始标题: 仁宗诸子
段落序号: 10

==================================================

英宗复辟，石亨等诬于谦、王文有迎立外藩语，帝颇疑瞻墡。久之，从宫中得瞻墡所上二书，而襄国金符固在太后阁中。乃赐书召瞻墡，比二书于《金滕》。入朝，宴便殿，避席请曰：“臣过汴，汴父老遮道，言按察使王槩贤，以诬逮诏狱，愿皇上加察。”帝立出槩，命为大理卿。诏设襄阳护卫，命有司为王营寿藏。及归，帝亲送至午门外，握手泣别。瞻墡逡巡再拜，帝曰：“叔父欲何言？”顿首曰：“万方望治如饥渴，愿省刑薄敛。”帝拱谢曰：“敬受教。”目送出端门乃还。四年复入朝。命百官朝王于邸，诏王诣昌平谒三陵。及辞归，礼送加隆，且敕王岁时与诸子得出城游猎，盖异数也。六年又召，以老辞。岁时存问，礼遇之隆，诸藩所未有。成化十四年薨。
