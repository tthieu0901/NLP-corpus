标题: 仁宗朱高炽纪
章节类型: 表
卷数: 13
URL: https://www.xuges.com/ls/mingshi/0012.htm
原始标题: 4.仁宗朱高炽纪
段落序号: 2

==================================================

洪武二十八年，册为燕世子。尝命与秦、晋、周三世子分阅卫士，还独后。问之。对曰：“旦寒甚，俟朝食而后阅，故后。”又命分阅章奏，独取切军民利病者白之。或文字谬误，不以闻。太祖指示之曰：“儿忽之耶？”对曰：“不敢忽，顾小过不足渎天德。”又尝问：“尧、汤时水旱，百姓奚恃？”对曰：“恃圣人有恤民之政。”太祖喜曰：“孙有君人之识矣。”
