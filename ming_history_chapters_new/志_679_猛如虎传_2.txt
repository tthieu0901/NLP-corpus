标题: 猛如虎传
章节类型: 志
卷数: 679
URL: https://www.xuges.com/ls/mingshi/1328.htm
原始标题: ·猛如虎
段落序号: 2

==================================================

如虎骁勇善战，与虎大威齐名。戴君恩、吴甡相继为巡抚，并委任之。以功进参将。其年冬，贼在河南，欲乘冰北渡，如虎、大威扼之河滨。八年二月与大威、国威斩剧贼高加计。山西贼尽平，用甡荐加副总兵。其冬以防河功，加署都督佥事。连岁防河及援剿河南贼，劳绩甚著。十一年冬，京师有警，如虎督兵勤王。明年四月擢蓟镇中协总兵官。
