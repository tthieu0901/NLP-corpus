标题: 李文祥传
章节类型: 志
卷数: 210
URL: https://www.xuges.com/ls/mingshi/0679.htm
原始标题: 卷72 李文祥
段落序号: 5

==================================================

臣见登极诏书，不许风闻言事。古圣王悬鼓设木，自求诽谤。言之纵非其情，听者亦足为戒，何害于国，遽欲罪之？昔李林甫持此以祸唐，王安石持此以祸宋。远近骤闻，莫不惊骇。愿陛下再颁明诏，广求直言，庶不堕奸谋，足彰圣德。大率君子之言决非小人之利，谘问倘及，必肆中伤。如有所疑，请试面对。
