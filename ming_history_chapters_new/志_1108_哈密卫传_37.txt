标题: 哈密卫传
章节类型: 志
卷数: 1108
URL: https://www.xuges.com/ls/mingshi/2074.htm
原始标题: 卷181 西域
段落序号: 37

==================================================

满速儿犯边后，屡求通贡，不得。十五年归先所掠将卒及忠顺王家属，复求贡。廷议许之，而王迄不还。巡按御史潘仿力言贡不当许，不听。明年，世宗嗣位，杨廷和以写亦虎仙稔中国情实，归必为边患，于遗诏中数其罪，并其子婿伏诛，而用陈九畴为甘肃巡抚。
