标题: 徐司马传
章节类型: 志
卷数: 19
URL: https://www.xuges.com/ls/mingshi/0157.htm
原始标题: 徐司马
段落序号: 2

==================================================

九年迁镇河南。时新建北京于汴梁，号重地。帝素贤司马，特委任之。宋国公冯胜方练兵河南。会有星变，占在大梁。帝使使密敕胜，且曰：“并以此语马儿知之。”既复敕二人曰：“天象屡见，大梁军民错处，尤宜慎防。今秦、晋二王还京，当严兵宿卫。王抵汴时，若宋国公出迓，则都指挥居守；都指挥出迓，则宋国公亦然。”敕书官而不名，倚重与宋公等。
