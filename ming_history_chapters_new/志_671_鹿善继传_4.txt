标题: 鹿善继传
章节类型: 志
卷数: 671
URL: https://www.xuges.com/ls/mingshi/1318.htm
原始标题: 鹿善继
段落序号: 4

==================================================

先是，杨、左之狱起，魏大中子学洢、左光斗弟光明，先后投鹿太公家。太公客之，与所善义士容城举人孙奇逢谋，持书走关门，告其难于承宗。承宗、善继谋借巡视蓟门，请入觐。奄党大哗，谓阁部将提兵清君侧，严旨阻之。狱益急，五日一追赃，搒掠甚酷。太公急募得数百金输之，而两人者则皆已毙矣。至是，善继归，而周顺昌之狱又起。顺昌，善继同年生，善继又为募得数百金，金入而顺昌又毙。奄党居近善继家，难家子弟仆从相望于道。太公曰：“吾不惧也。”崇祯元年，逆榼既诛，善继起尚宝卿，迁太常少卿，管光禄丞事，再请归。
