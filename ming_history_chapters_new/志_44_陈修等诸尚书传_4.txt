标题: 陈修等诸尚书传
章节类型: 志
卷数: 44
URL: https://www.xuges.com/ls/mingshi/0203.htm
原始标题: 卷21 陈修等诸尚书
段落序号: 4

==================================================

滕毅，字仲弘。太祖征吴，以儒士见，留徐达幕下。寻除起居注。命与杨训文集古无道之君若桀、纣、秦始皇、隋炀帝行事以进。曰：“吾欲观丧乱之由，以为炯戒耳。”吴元年出为湖广按察使。寻召还，擢居吏部一月，改江西行省参政，卒。
