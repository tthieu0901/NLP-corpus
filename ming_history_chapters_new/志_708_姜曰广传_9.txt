标题: 姜曰广传
章节类型: 志
卷数: 708
URL: https://www.xuges.com/ls/mingshi/1363.htm
原始标题: 姜曰广
段落序号: 9

==================================================

曰广尝与士英交诋王前。宗室朱统𨰥者，素无行，士英啖以官，使击曰广。泽清又假诸镇疏攻刘宗周及曰广，以三案旧事及迎立异议为言，请执下法司，正谋危君父之罪。顷之，统𨰥复劾曰广五大罪，请并刘士桢、王重、杨廷麟、刘宗周、陈必谦、周镳、雷縯祚置之理，必谦、镳以是逮。曰广既连遭诬蔑，屡疏乞休，其年九月始得请。入辞，诸大臣在列。曰广曰：“微臣触忤权奸，自分万死，上恩宽大，犹许归田。臣归后，愿陛下以国事为重。”士英熟视曰广，詈曰：“我权奸，汝且老而贼也。”既出，复于朝堂相诟詈而罢。
