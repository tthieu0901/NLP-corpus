标题: 孙祥谢泽传
章节类型: 志
卷数: 158
URL: https://www.xuges.com/ls/mingshi/0492.htm
原始标题: 孙祥谢泽
段落序号: 2

==================================================

又谢泽者，上虞人。永乐十六年进士。由南京刑部主事出为广西参政。正统末，擢通政使，守备白羊口。王师败于土木，守边者无固志，泽与其子俨诀而行。受事未数日，也先兵大入，守将吕铎遁。泽督兵扼山口，大风扬沙，不辨人马。或请移他关避敌，泽不可。寇至，众溃，泽按剑厉声叱贼，遂被杀。事闻，遣官葬祭，录俨为大理评事。
