标题: 王廷相传
章节类型: 志
卷数: 231
URL: https://www.xuges.com/ls/mingshi/0734.htm
原始标题: 王廷相
段落序号: 5

==================================================

廷相掌内台最久，有威重。督团营，与郭勋共事，逡巡其间，不能有所振饬。给事中李凤来等论权贵夺民利，章下都察院，廷相檄五城御史核实，迟四十余日。给事中章允贤遂劾廷相徇私慢上。帝方诘责，而廷相以御史所核闻，惟郭勋侵最多。帝令勋自奏，于是劾勋者群起。勋复以领敕稽留触帝怒，下狱。责廷相朋比阿党，斥为民。越三年卒。廷相博学好议论，以经术称。于星历、舆图、乐律、河图、洛书及周、邵、程、张之书，皆有所论驳，然其说颇乖僻。隆庆初，复官，赠少保，谥肃敏。
