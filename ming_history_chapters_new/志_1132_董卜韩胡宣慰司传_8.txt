标题: 董卜韩胡宣慰司传
章节类型: 志
卷数: 1132
URL: https://www.xuges.com/ls/mingshi/2099.htm
原始标题: 董卜韩胡宣慰司
段落序号: 8

==================================================

六年，劄巴坚粲藏卜卒，子绰吾结言千嗣为都指挥使。弘治三年卒，子日墨劄思巴旺丹巴藏卜遣国师贡珊瑚树、氆氇、甲胄诸物，请嗣父职，许之，赐诰命、敕书、彩币。九年卒，子喃呆请袭，亦遣国师贡方物，诏授以父官。卒，子容中短竹袭。嘉靖二年再定令贡使不得过千人，其所隶别思寨及加渴瓦寺别贡。隆庆二年，董卜及别思寨贡使多至千七百余人，命予半赏，遣八人赴京，为定制。迄万历后，朝贡不替。
