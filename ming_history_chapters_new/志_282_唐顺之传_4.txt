标题: 唐顺之传
章节类型: 志
卷数: 282
URL: https://www.xuges.com/ls/mingshi/0827.htm
原始标题: 唐顺之
段落序号: 4

==================================================

顺之于学无所不窥。自天文、乐律、地理、兵法、弧矢、勾股、壬奇、禽乙，莫不究极原委。尽取古今载籍，剖裂补缀，区分部居，为《左》、《右》、《文》、《武》、《儒》、《稗》六《编》传于世，学者不能测其奥也。为古文，洸洋纡折有大家风。生平苦节自厉，辍扉为床，不饰裀褥。又闻良知说于王畿，闭户兀坐，匝月忘寝，多所自得。晚由文华荐，商出处于罗洪先。洪先曰：“向已隶名仕籍，此身非我有，安得侔处士？”顺之遂出，然闻望颇由此损。崇祯中，追谥襄文。
