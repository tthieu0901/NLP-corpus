标题: 列女传(5)
章节类型: 志
卷数: 992
URL: https://www.xuges.com/ls/mingshi/1826.htm
原始标题: (5)
段落序号: 9

==================================================

上海某氏，既嫁，夫患疯癞，舅姑谋夺以妻少子。妇觉，密告其夫，夫泣遣之归宁。妇潜制殓具，夫既死，舅姑不以告，不阖棺，露置水滨，以俗忌恶疾也。妇闻，盂饭沦鸡，偕幼妹至棺所，抱尸浴之，敛以衣衾，阖棺设祭。祭毕，与妹诀，以巾幕面，投水死。
