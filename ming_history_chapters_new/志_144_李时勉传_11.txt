标题: 李时勉传
章节类型: 志
卷数: 144
URL: https://www.xuges.com/ls/mingshi/0453.htm
原始标题: 卷46 李时勉
段落序号: 11

==================================================

始，太祖以宋讷为祭酒，最有名。其后宁化张显宗申明学规，人比之讷。而胡俨当成祖之世，尤称人师。然以直节重望为士类所依归者，莫如时勉。英国公张辅暨诸侯伯奏，愿偕诣国子监听讲。帝命以三月三日往。时勉升师席，诸生以次立，讲《五经》各一章。毕事，设酒馔，诸侯伯让曰：“受教之地，当就诸生列坐。”惟辅与抗礼。诸生歌《鹿鸣》之诗，宾主雍雍，尽暮散去，人称为太平盛事。
