标题: 傅宗龙传
章节类型: 志
卷数: 629
URL: https://www.xuges.com/ls/mingshi/1269.htm
原始标题: 卷145 傅宗龙
段落序号: 7

==================================================

屯之策有二：一曰清卫所原田，一曰割逆贼故壤，而以卫所之法行之。盖黔不患无田，患无人。客兵聚散无常，不能久驻，莫若仿祖制，尽举屯田以授有功，因功大小，为官高下，自指挥至总、小旗，畀以应得田为世业，而禁其私卖买。不待招徕，户口自实。臣所谓以守为屯者如此。然兵当用四万八千人，饷当岁八十余万，时当阅三年，如此而后贼可尽灭也。
