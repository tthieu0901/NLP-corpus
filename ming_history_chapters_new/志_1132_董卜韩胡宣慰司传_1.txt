标题: 董卜韩胡宣慰司传
章节类型: 志
卷数: 1132
URL: https://www.xuges.com/ls/mingshi/2099.htm
原始标题: 董卜韩胡宣慰司
段落序号: 1

==================================================

董卜韩胡宣慰司，在四川威州之西，其南与天全六番接。永乐九年，酋长南葛遣使奉表入朝，贡方物。因言答隆蒙、碉门二招讨侵掠邻境，阻遏道路，请讨之。帝不欲用兵，降敕慰谕，使比年一贡，赐金印、冠带。
