标题: 邵经邦传
章节类型: 志
卷数: 288
URL: https://www.xuges.com/ls/mingshi/0837.htm
原始标题: 邵经邦
段落序号: 3

==================================================

兹者正阳之月，有日食之异。质诸《小雅十月》之篇，变象悬符。说《诗》者谓阴壮之甚，由不用善人，而其咎专归皇父。然则今之调和变理者，得无有皇父其人乎？迩陛下纳陆粲言，命张璁、桂萼致仕。寻以璁议礼有功，复召辅政。人言籍籍，陛下莫之恤也。乃天变若此，安可勿畏？
