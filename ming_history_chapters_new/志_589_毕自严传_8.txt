标题: 毕自严传
章节类型: 志
卷数: 589
URL: https://www.xuges.com/ls/mingshi/1225.htm
原始标题: 毕自严
段落序号: 8

==================================================

兵部尚书梁廷栋请增天下田赋，自严不能止。于是旧增五百二十万之外，更增百六十五万有奇，天下益耗矣。已，陈时务十事，意主利民，帝悉采纳。又以兵饷日增，屡请清核，而兵部及督抚率为寝阁。复乞汰内地无用之兵，帝即令严饬，然不能尽行也。
