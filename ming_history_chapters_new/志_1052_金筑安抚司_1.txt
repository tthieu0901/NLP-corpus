标题: 金筑安抚司
章节类型: 志
卷数: 1052
URL: https://www.xuges.com/ls/mingshi/1973.htm
原始标题: 金筑安抚司
段落序号: 1

==================================================

金筑安抚司，洪武四年，故元安抚密定来朝贡马，诏赐文绮三匹，置金筑长官司，秩正六品，隶四川行省，以密定为长官，世袭。十四年敕劳密定曰：“西南诸部虽归附，然暂入贡而已。尔密定首献马五百匹，以助征讨，其诚可嘉，故遣特使往谕，俟班师之日，重劳尔功。”升金筑长官司为安抚司，仍以密定为安抚使，予世袭。
