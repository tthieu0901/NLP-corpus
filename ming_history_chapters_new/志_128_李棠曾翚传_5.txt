标题: 李棠曾翚传
章节类型: 志
卷数: 128
URL: https://www.xuges.com/ls/mingshi/0402.htm
原始标题: 李棠曾翚
段落序号: 5

==================================================

天顺五年迁山东右布政使。民垦田无赋者，奸民指为闲田，献诸戚畹。部使者来勘，翚曰：“祖制，民垦荒田，永不科税，奈何夺之？”使者奏如言，乃免。成化初，转左。河南岁饥，计开封积粟多，奏请平粜，贫民赖以济。召拜刑部左侍郎，仍食从二品俸。寻巡视浙江，考察官吏，奏罢不职者百余人，他弊政多所厘革。还朝，久之，谢病去。
