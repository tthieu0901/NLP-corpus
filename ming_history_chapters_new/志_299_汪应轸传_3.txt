标题: 汪应轸传
章节类型: 志
卷数: 299
URL: https://www.xuges.com/ls/mingshi/0853.htm
原始标题: 汪应轸
段落序号: 3

==================================================

世宗践阼，召为户科给事中。山东矿盗起，掠东昌、衮州，流入畿辅、河南境。应轸奏言：“弭盗与御寇不同。御寇之法，驱之境外而已。若弭盗而纵使出境，是嫁祸于邻国也。凡一方有警，不行扑灭，致延蔓他境者，俱宜重论。”报可。在科岁余，所上凡三十余疏，咸切时弊。以便养，乞改南，遂调南京户科。张璁、桂萼在南京，方议追尊献皇帝。雅知应轸名，欲倚以自助。应轸与议不合，即奏请遵礼经、崇正统，以安人心。不报。
