标题: 刘志选传
章节类型: 志
卷数: 1005
URL: https://www.xuges.com/ls/mingshi/1866.htm
原始标题: ·刘志选
段落序号: 6

==================================================

邵辅忠，定海人。万历二十三年进士。为工部郎中，首劾李三才贪险假横四大罪。寻谢病去，久之起故官。天启五年附忠贤，骤迁至兵部尚书，视侍郎事。诸奸党攻击正人，多其所主使。七年三月护桂王之藩衡州，加太子太保。还朝，时事已变，移疾归。寻丽逆案，赎徒为民。
