标题: 孙原贞传
章节类型: 志
卷数: 167
URL: https://www.xuges.com/ls/mingshi/0515.htm
原始标题: 孙原贞
段落序号: 9

==================================================

孙需，字孚吉，成化八年进士。为常州府推官，疑狱立剖，擢南京御史。劾僧继晓，忤旨，予杖，出为四川副使。弘治中，累官右副都御史，巡抚河南。岁凶，募民筑汴河堤，堤成而饥者亦济。镇守中官刘瑯贪横。奸民赴瑯讼者，需以法论之遣戍。瑯为跪请，执不听，瑯恨次骨。大臣子横于乡，需抑之。瑯与谋，改需抚陕西。寻改抚郧阳，安辑流民，占籍者九万余户。正德元年召为南京兵部右侍郎。四年就拜礼部尚书。未两月，刘瑾恶之，追论抚河南时事，罚米输边。廷推需刑部尚书，中旨令致仕。瑾诛，起南京工部尚书，就改刑部，再改吏部。十三年乞休去。嘉靖初卒，谥清简。
