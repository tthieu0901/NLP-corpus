标题: 李孜省传
章节类型: 志
卷数: 1014
URL: https://www.xuges.com/ls/mingshi/1876.htm
原始标题: 李孜省
段落序号: 5

==================================================

常恩，临江人，因中官陈喜进。玉芝，番禺人，因中官高谅进。并以晓方术，累擢太常卿。玉芝丁母忧，特赐祭葬，大治茔域，制度逾等。玒、中不知何许人。玒以扶鸾术，累官太常少卿，丧母赐祭，且给赠诰。故事，四品未三载无给诰赐祭者，宪宗特予之。吏部尚书尹旻因请并赠其父。未几，进本寺卿。其二子经、纶，亦官太常少卿。中以善书供事文华殿，不数年为太常卿。逾月，以谏官言，降寺丞。孜省以星变贬，常恩亦贬本寺丞，而玉芝、玒、中并如故。孜省复通政，常恩亦复太常卿。
