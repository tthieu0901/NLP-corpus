标题: 吴廷举传
章节类型: 志
卷数: 255
URL: https://www.xuges.com/ls/mingshi/0771.htm
原始标题: 吴廷举
段落序号: 6

==================================================

廷举面如削瓜。衣敝带穿，不事藻饰。言行必自信，人莫能夺。其在太学时，兄事罗玘。玘病痢，仆死，自煮药饮之。负以如厕，一昼夜数十反。玘尝语人曰：“献臣生我。”廷举好薛瑄、胡居仁学，尊事陈献章。居湫隘，亡郭外田，有书万卷。及卒，总督姚镆庀其丧。隆庆中，追谥清惠。
