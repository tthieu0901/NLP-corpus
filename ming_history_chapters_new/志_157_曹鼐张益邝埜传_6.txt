标题: 曹鼐张益邝埜传
章节类型: 志
卷数: 157
URL: https://www.xuges.com/ls/mingshi/0490.htm
原始标题: 卷50 曹鼐张益邝埜
段落序号: 6

==================================================

邝埜，字孟质，宜章人。永乐九年进士，授监察御史。成祖在北京，或奏南京钞法为豪民沮坏，帝遣埜廉视。众谓将起大狱，埜执一二市豪归。奏曰：“市人闻令震惧，钞法通矣。”事遂已。倭犯辽东，戍守失律者百余人，皆应死。命埜按问，具言可矜状，帝为宥之。营造北京，执役者钜万，命埜稽省，病者多不死。
