标题: 阐教王传
章节类型: 志
卷数: 1126
URL: https://www.xuges.com/ls/mingshi/2093.htm
原始标题: 阐教王
段落序号: 2

==================================================

成祖初，僧智光赍敕入番，其国师端竹监藏遣使入贡。永乐元年至京，帝喜，宴赉遣还。四年又贡，帝优赐，并赐其国师大板的达、律师锁南藏卜衣币。十一年乃加号灌顶慈慧净戒大国师，又封其僧领真巴儿吉监藏为阐教王，赐印诰、彩币。后比年一贡。杨三保、戴兴、侯显之使，皆赍金币、佛像、法器赐焉。
