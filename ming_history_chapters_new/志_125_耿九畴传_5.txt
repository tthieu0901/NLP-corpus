标题: 耿九畴传
章节类型: 志
卷数: 125
URL: https://www.xuges.com/ls/mingshi/0395.htm
原始标题: 耿九畴
段落序号: 5

==================================================

三年三月代陈镒镇陕西。都指挥杨得青等私役操卒，九畴劾之。诏按治，且命诸边如得青者，具劾以闻。边将请增临洮诸卫戍，九畴言：“边城士卒非乏。将帅能严纪律，赏罚明信，则人人自奋。不然，徒冗食耳。”乃不增戍。边民春夏出作田，秋冬辄徙入塞。九畴言：“边将所以御寇，卫民也。今使民避寇失业，安用将帅？”因禁民入徙。有被寇者，治守帅罪。
