标题: 孙慎行传
章节类型: 志
卷数: 523
URL: https://www.xuges.com/ls/mingshi/1152.htm
原始标题: 孙慎行
段落序号: 9

==================================================

崇祯元年，命以故官协理詹事府，力辞不就。慎行操行峻洁，为一时搢绅冠。朝士数推毂入阁，吏部尚书王永光力排之，迄不获用。八年廷推阁臣，屡不称旨，最后以慎行及刘宗周、林釬名上，帝即召之。慎行已得疾，甫入都，卒。赠太子太保，谥文介。
