标题: 侍仪以下冠服士庶冠服
章节类型: 志
卷数: 1350
URL: https://www.xuges.com/ls/mingshi/2447.htm
原始标题: 侍仪以下冠服士庶冠服
段落序号: 4

==================================================

儒士、生员、监生巾服：洪武三年，令士人戴四方平定巾。二十三年，定儒士、生员衣，自领至裳，去地一寸，袖长过手，复回不及肘三寸。二十四年，以士子巾服，无异吏胥，宜甄别之，命工部制式以进。太祖亲视，凡三易乃定。生员襕衫，用玉色布绢为之，宽袖皂缘，皂绦软巾垂带。贡举入监者，不变所服。洪武末，许戴遮阳帽，后遂私戴之。洪熙中，帝问衣蓝者何人，左右以监生对。帝曰：“著青衣较好。”乃易青圆领。嘉靖二十二年，礼部言士子冠服诡异，有凌云等巾，甚乖礼制，诏所司禁之。万历二年禁举人、监生、生儒僣用忠静冠巾，锦绮镶履及张伞盖，戴暖耳，违者五城御史送问。
