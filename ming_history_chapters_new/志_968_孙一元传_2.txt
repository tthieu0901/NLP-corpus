标题: 孙一元传
章节类型: 志
卷数: 968
URL: https://www.xuges.com/ls/mingshi/1770.htm
原始标题: 孙一元
段落序号: 2

==================================================

铅山费宏罢相，访之杭州南屏山，值其昼寝，就卧内与语。送之及门，了不酬答。宏出语人曰：“吾一生未尝见此人。”时刘麟以知府罢归，龙霓以佥事谢政，并客湖州，与郡人故御史陵昆善，而长兴吴珫隐居好客，三人者并主于其家。珫因招一元入社，称“苕溪五隐”。一元买田溪上，将老焉。举人施侃雅善一元，妻以妻妹张氏，生一女而卒，年止三十七。
