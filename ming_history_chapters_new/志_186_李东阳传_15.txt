标题: 李东阳传
章节类型: 志
卷数: 186
URL: https://www.xuges.com/ls/mingshi/0605.htm
原始标题: 李东阳
段落序号: 15

==================================================

九载秩满，兼支大学士俸。河南贼平，荫子世锦衣千户。再疏力辞，改荫六品文官。其冬，帝欲调宣府军三千入卫，而以京军更番戍边。东阳等力持不可，大臣、台谏皆以为言。中官旁午索草敕，帝坐乾清宫门趣之，东阳等终不奉诏。明日竟出内降行之，江彬等遂以边兵入豹房矣。东阳以老疾乞休，前后章数上，至是始许。赐敕、给廪隶如故事。又四年卒，年七十。赠太师，谥文正。
