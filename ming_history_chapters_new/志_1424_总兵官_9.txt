标题: 总兵官
章节类型: 志
卷数: 1424
URL: https://www.xuges.com/ls/mingshi/2540.htm
原始标题: ·总兵官
段落序号: 9

==================================================

镇守山西总兵官一人，旧为副总兵，嘉靖二十年改设，驻宁武关。防秋移驻阳方口，防冬移驻偏关。协守副总兵一人，（嘉靖四十四年添设，初驻偏关，后移驻老营堡。）分守参将六人，（曰东路代州左参将，曰西路偏头关右参将，曰太原左参将，曰中路利民堡右参将，曰河曲县参将，曰北楼口参将。）游击将军一人，坐营中军官一人，守备十三人，操守二人。
