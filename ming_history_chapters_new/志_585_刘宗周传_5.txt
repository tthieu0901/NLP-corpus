标题: 刘宗周传
章节类型: 志
卷数: 585
URL: https://www.xuges.com/ls/mingshi/1221.htm
原始标题: 卷138 刘宗周
段落序号: 5

==================================================

陛下励精求治，宵旰靡宁。然程效太急，不免见小利而速近功，何以致唐、虞之治？夫今日所汲汲于近功者，非兵事乎？诚以屯守为上策，简卒节饷，修刑政而威信布之，需以岁月，未有不望风束甲者，而陛下方锐意中兴，刻期出塞。当此三空四尽之秋，竭天下之力以奉饥军而军愈骄，聚天下之军以博一战而战无日，此计之左也。
