标题: 成祖诸子传
章节类型: 表
卷数: 70
URL: https://www.xuges.com/ls/mingshi/0070.htm
原始标题: 成祖诸子
段落序号: 5

==================================================

成祖北征晏驾。高煦子瞻圻在北京，觇朝廷事驰报，一昼夜六七行。高煦亦日遣人潜伺京师，幸有变。仁宗知之，顾益厚遇。遗书召至，增岁禄，赐赉万计，仍命归藩。封其长子为世子，余皆郡王。先是，瞻圻怨父杀其母，屡发父过恶。成祖曰：“尔父子何忍也！”至是高煦入朝，悉上瞻圻前后觇报中朝事。仁宗召示瞻圻曰：“汝处父子兄弟间，谗构至此，稚子不足诛。”遣守凤阳皇陵。
