标题: 宪宗诸子传
章节类型: 表
卷数: 74
URL: https://www.xuges.com/ls/mingshi/0074.htm
原始标题: 宪宗诸子
段落序号: 5

==================================================

衡恭王祐楎，宪宗第七子。弘治十二年之藩青州。嘉靖十七年薨。子庄王厚燆嗣，尝辞禄五千石以赡宗室，宗人德之。隆庆六年薨。子康王载圭嗣，万历七年薨。无子，弟安王载封嗣，十四年薨。子定王翊镬嗣，二十年薨。子常㵂嗣。新乐王载玺，恭王孙也。博雅善文辞，索诸藩所纂述，得数十种，梓而行之。又撰《洪武圣政颂》、《皇明政要》诸书，多可传者。从父高唐王厚煐、齐东王厚炳皆以博学笃行闻。嘉靖中，赐敕奖谕者再。
