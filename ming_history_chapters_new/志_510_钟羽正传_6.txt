标题: 钟羽正传
章节类型: 志
卷数: 510
URL: https://www.xuges.com/ls/mingshi/1136.htm
原始标题: 钟羽正
段落序号: 6

==================================================

天启二年，吏部将用为左副都御史，羽正辞曰：“冯公从吾佥院已久，吾后入先之，是长竞也。西台何地，可以是风有位乎？”乃受佥都御史而让从吾为副。甫入署，即言：“方从哲进药议谥，封后移宫，无谋鲜断，似佞似欺，宜免其官秩，使为法受过。沈纮结内援，招权贿，宜遄决其去。”群小多不悦。熊廷弼、王化贞之狱，众议纷呶。羽正言：“向者开原、铁岭之罪不明，致失辽阳；辽阳之罪不明，致失广宁。朝廷疆土，堪几番败坏！”由是二人皆坐大辟。会朱童蒙以讲学击邹元标及从吾，羽正言书院之设，实为京师首善劝，不当议禁，因自劾乞休。顷之，代从吾为左副都御史，俄改户部右侍郎，督仓场。
