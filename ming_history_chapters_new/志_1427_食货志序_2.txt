标题: 食货志序
章节类型: 志
卷数: 1427
URL: https://www.xuges.com/ls/mingshi/2545.htm
原始标题: 11.食货志序
段落序号: 2

==================================================

明初，沿元之旧，钱法不通而用钞，又禁民间以银交易，宜若不便於民。而洪、永、熙、宣之际，百姓充实，府藏衍溢。盖是时，劭农务垦辟，土无莱芜，人敦本业，又开屯田、中盐以给边军，餫饷不仰藉於县官，故上下交足，军民胥裕。其后，屯田坏於豪强之兼并，计臣变盐法。於是边兵悉仰食太仓，转输住往不给。
