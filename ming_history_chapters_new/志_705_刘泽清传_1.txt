标题: 刘泽清传
章节类型: 志
卷数: 705
URL: https://www.xuges.com/ls/mingshi/1359.htm
原始标题: 刘泽清
段落序号: 1

==================================================

刘泽清，曹县人。以将材授辽东宁、前卫守备，迁山东都司佥书，加参将。崇祯三年，大清兵攻铁厂，欲据以绝丰润粮道。援守三屯总兵杨肇基遣泽清来援，未至铁厂一十五里，遇大兵，力战，自辰至午不决。得济师，转战至遵化，夹击，遂得入城。叙功，加二级至副总兵。五年以侵克军粮被劾，诏立功冲要地。六年迁总兵。其冬加左都督，恢复登州有功。八年诏统山东兵防漕。九年，京师戒严，统兵入卫，令驻新城为南北控扼，复命留守通州。加左都督、太子太师。
