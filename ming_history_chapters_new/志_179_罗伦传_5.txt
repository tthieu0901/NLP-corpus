标题: 罗伦传
章节类型: 志
卷数: 179
URL: https://www.xuges.com/ls/mingshi/0574.htm
原始标题: 卷62 罗伦
段落序号: 5

==================================================

且陛下无谓庙堂无贤臣，庶官无贤士。君，盂也；臣，水也。水之方圆，盂实主之。臣之直佞，君实召之。陛下诚于退朝之暇，亲直谅博洽之臣，讲圣学君德之要，询政事得失，察民生利病，访人才贤否，考古今盛衰。舍独信之偏见，纳逆耳之苦言。则众贤群策毕萃于朝，又何待违先王之《礼经》，损大臣之名节，然后天下可治哉。
