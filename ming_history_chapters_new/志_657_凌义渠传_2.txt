标题: 凌义渠传
章节类型: 志
卷数: 657
URL: https://www.xuges.com/ls/mingshi/1298.htm
原始标题: 凌义渠
段落序号: 2

==================================================

三迁兵科都给事中。东江自毛文龙后，叛者接踵。义渠言：“东岛孤悬海外，转饷艰，向仰给朝鲜。今路阻绝不得食，内溃可虑。”居无何，众果溃，挟帅求抚。义渠言：“请阳抚阴剿，同恶必相戕。”及命新帅出海，义渠言：“歼渠散党宜速，速则可图功，迟则更生他衅。”后其语皆验。
