标题: 蕃国遣使进表仪
章节类型: 表
卷数: 117
URL: https://www.xuges.com/ls/mingshi/2380.htm
原始标题: 蕃国遣使进表仪
段落序号: 1

==================================================

洪武二年定。所司于王宫及国城街巷结彩，设阙庭于殿上正中。前设表笺案，又前设香案。使者位于香案东，捧表笺二人于香案西。设龙亭于殿庭南正中，仪仗鼓乐具备。清晨，司印者陈印案于殿中，涤印讫，以表笺及印俱置于案。王冕服，众官朝服。
