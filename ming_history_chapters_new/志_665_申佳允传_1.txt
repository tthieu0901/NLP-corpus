标题: 申佳允传
章节类型: 志
卷数: 665
URL: https://www.xuges.com/ls/mingshi/1308.htm
原始标题: 申佳允
段落序号: 1

==================================================

申佳允，字孔嘉。永年人。崇祯四年进士。授仪封知县。县故多盗，佳允严保甲法，盗无所容。霪雨河决，舣舟怒涛中，塞其口。捕大猾置之法。以才调杞县。八年，贼扫地王率万人来攻，城土垣多圮。佳允募死士击走贼，因甓其城。唐王聿键勤王，将抵开封。诸大吏惴恐，集议曰：“留之，不听。行，守土者且得罪。”佳允曰：“惟周王可留之。”众称善，用其计。
