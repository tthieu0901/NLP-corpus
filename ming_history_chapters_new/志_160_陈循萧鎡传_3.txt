标题: 陈循萧鎡传
章节类型: 志
卷数: 160
URL: https://www.xuges.com/ls/mingshi/0494.htm
原始标题: 卷51 陈循萧鎡
段落序号: 3

==================================================

初，廷议天下吏民建言章奏，皆三杨主之。至是荣、士奇已卒，循及曹鼐、马愉在内阁，礼部援故事请。帝以杨溥老，宜优闲，令循等预议。明年进户部右侍郎，兼学士。土木之变，人心汹惧。循居中，所言多采纳。进户部尚书，兼职如故。也先犯京师，请敕各边精骑入卫，驰檄回番以疑敌。帝皆从其计。
