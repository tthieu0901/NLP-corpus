标题: 雷縯祚传
章节类型: 志
卷数: 709
URL: https://www.xuges.com/ls/mingshi/1365.htm
原始标题: 雷縯祚
段落序号: 1

==================================================

雷縯祚，太湖人。崇祯三年举于乡。十三年夏，帝思破格用人，而考选止及进士，特命举人贡生就试教职者，悉用为部寺司属推官知县，凡二百六十三人，号为庚辰特用。而縯祚得刑部主事。明年三月劾杨嗣昌六大罪可斩，凤阳总督朱大典、安庆巡抚郑二阳、河南巡抚高名衡、山东巡抚王公弼宜急易，帝不悦。十五年擢武德道兵备佥事。山东被兵，縯祚守德州，有诏奖励。乃疏劾督师范志完纵兵淫掠，折除军饷，构结大党。帝心善其言，以淫掠事责兵部，而令縯祚再陈。志完者，首辅周延儒门生也，縯祚意有所忌，久不奏。
