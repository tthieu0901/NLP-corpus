标题: 英宗诸子传
章节类型: 表
卷数: 72
URL: https://www.xuges.com/ls/mingshi/0072.htm
原始标题: 英宗诸子
段落序号: 2

==================================================

德庄王见潾，英宗第二子。初名见清。景泰三年封荣王。天顺元年三月复东宫，同日封德、秀、崇、吉四王，岁禄各万石。初国德州，改济南。成化三年就藩。请得齐、汉二庶人所遗东昌、充州闲田及白云、景阳、广平三湖地。宪宗悉予之。复请业南旺湖，以漕渠故不许。又请汉庶人旧牧马地，知府赵璜言地归民间，供税赋已久，不宜夺。帝从之。正德初，诏王府庄田亩徵银三分，岁为常。见潾奏：“初年，兖州庄田岁亩二十升，独清河一县，成化中用少卿宋旻议，岁亩五升。若如新诏，臣将无以自给。”户部执山东水旱相仍，百姓凋敝，宜如诏。帝曰：“王何患贫！其勿许。”十二年薨。子懿王祐榕嗣。
