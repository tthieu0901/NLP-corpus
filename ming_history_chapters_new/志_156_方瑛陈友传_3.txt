标题: 方瑛陈友传
章节类型: 志
卷数: 156
URL: https://www.xuges.com/ls/mingshi/0484.htm
原始标题: 方瑛陈友
段落序号: 3

==================================================

景泰元年，廷议以瑛有将略，命都督毛福寿代，还，进都督同知。甫抵京，而贵州群苗叛，道梗。骥请瑛还讨。其年四月拜右副总兵，与保定伯梁珤、侍郎侯琎次第破走之。进右都督。复破赏改诸寨，擒伪苗王王阿同等。琎卒，都御史王来代督军务，分道击贼香炉山。瑛入自龙场，大破平之。
