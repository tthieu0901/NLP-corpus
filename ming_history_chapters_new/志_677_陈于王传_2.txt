标题: 陈于王传
章节类型: 志
卷数: 677
URL: https://www.xuges.com/ls/mingshi/1325.htm
原始标题: 陈于王
段落序号: 2

==================================================

崇祯二年，京师有警。巡抚曹文衡贳其罪，署前锋游击，将兵勤王。既至，兵事已解，遂南还。久之，巡抚张国维用为中军守备。九年，贼入江北，围庐州，陷和州。国维遣于王守六合，守备蒋若来守江浦。贼方围江浦，若来急入与知县李维樾固守。贼登城，若来拒却之。缒下角贼，矢著其颊，左臂伤，裹血还战，贼乃退。六合无城，若来与于王掎角捍贼，二邑赖以全。贼犯宿松，于王弟国计偕指挥包文达等以二千人往救。文达败殁，于王骤马入，拔其弟而出。
