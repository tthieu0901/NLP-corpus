标题: 程国祥传
章节类型: 志
卷数: 575
URL: https://www.xuges.com/ls/mingshi/1208.htm
原始标题: 程国祥
段落序号: 1

==================================================

程国祥，字仲若，上元人。举万历三十二年进士。历知确山、光山二县，有清名。迁南京吏部主事，乞养归。服阕，起礼部主事。天启四年，吏部尚书赵南星知其可任，调为己属，更历四司。发御史杨玉珂请属，玉珂被谪，国祥亦引疾归。其冬，魏忠贤既逐南星，御史张讷劾国祥为南星邪党，遂除名。
