标题: 钱德洪传
章节类型: 志
卷数: 788
URL: https://www.xuges.com/ls/mingshi/1483.htm
原始标题: 钱德洪
段落序号: 4

==================================================

爱，字曰仁，守仁女弟夫也。正德三年进士。官至南京工部郎中。良知之说，学者初多未信，爱为疏通辨析，畅其指要。守仁言：“徐生之温恭，蔡生之沉潜，朱生之明敏，皆我所不逮。”爱卒，年三十一，守仁哭之恸。一日讲毕，叹曰：“安得起曰仁九泉闻斯言乎！”率门人之其墓所，酹酒告之。
