标题: 左鼎练纲传
章节类型: 志
卷数: 149
URL: https://www.xuges.com/ls/mingshi/0465.htm
原始标题: ·左鼎练纲
段落序号: 2

==================================================

时英宗北狩，兵荒洊臻。请蠲太原诸府税粮，停大同转饷夫，以苏其困。也先请和，抗言不可。寻以山东、河南饥，遣鼎巡视，民赖以安。律，官吏故勘平人致死者抵罪，时以给事中于泰言，悉得宽贳。鼎言：“小民无知，情贷可也。官吏深文巧诋，与故杀何异？法者，天下之公，不可意为轻重。”自是论如律。
