标题: 左鼎练纲传
章节类型: 志
卷数: 149
URL: https://www.xuges.com/ls/mingshi/0465.htm
原始标题: ·左鼎练纲
段落序号: 8

==================================================

练纲，字从道，长洲人。祖则成，洪武时御史。纲举乡试，入国子监。历事都察院。郕王监国，上中兴八策。也先将入犯，复言：“和议不可就，南迁不可从，有持此议者，宜立诛。安危所倚，惟于谦、石亨当主中军，而分遣大臣守九门，择亲王忠孝著闻者，令同守臣勤王。檄陕西守将调番兵入卫。”帝悉从之。
