标题: 崔呈秀传
章节类型: 列传
卷数: 3
URL: https://www.xuges.com/ls/mingshi/1865.htm
原始标题: 崔呈秀
段落序号: 5

==================================================

淳夫，晋江人。万历三十八年进士。历官陕西佥事，以京察罢。五年夤缘起兵部郎中，与文焕、吉、夔龙并由呈秀进，为忠贤义子。大学士冯铨释褐十三年登宰辅，为忠贤所暱。呈秀妒之，淳夫即为攻铨。六年冬，擢太仆少卿，视职方事。旋擢太仆卿，历工部添注右侍郎。冒宁、锦及三殿功，累进工部尚书，加太子太傅。岁中六迁，至极品。
