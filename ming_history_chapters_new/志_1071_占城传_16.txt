标题: 占城传
章节类型: 志
卷数: 1071
URL: https://www.xuges.com/ls/mingshi/2017.htm
原始标题: ·占城
段落序号: 16

==================================================

十二年，王与安南战，大败被执。故王占巴的赖侄摩诃贵来遣使奏：“先王抱疾，曾以臣为世子，欲令嗣位。臣时年幼，逊位于舅氏摩诃贲该。后屡兴兵伐安南，致敌兵入旧州古垒等处，杀掠人畜殆尽，王亦被擒。国人以臣先王之侄，且有遗命，请臣代位。辞之再三，不得已始于府前治事。臣不敢自专，伏候朝命。”乃遣给事中陈谊、行人薛干封为王，谕以保国交邻，并谕国中臣民共相辅翼。十三年敕安南送摩诃贲该还国，不奉命。
