标题: 汪文辉传
章节类型: 志
卷数: 342
URL: https://www.xuges.com/ls/mingshi/0923.htm
原始标题: 汪文辉
段落序号: 2

==================================================

先帝末年所任大臣，本协恭济务，无少衅嫌。始于一二言官见庙堂议论稍殊，遂潜察低昂、窥所向而攻其所忌。致颠倒是非，荧惑圣听，伤国家大体。苟踵承前弊，交煽并构，使正人不安其位，恐宋元祐之祸，复见于今，是为倾陷。
