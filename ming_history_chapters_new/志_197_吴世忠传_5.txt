标题: 吴世忠传
章节类型: 志
卷数: 197
URL: https://www.xuges.com/ls/mingshi/0641.htm
原始标题: 吴世忠
段落序号: 5

==================================================

赞曰：明至英宗以后，幸门日开。传奉请乞，官冗役繁，用度奓汰，盛极孽衰，国计坐绌。李敏诸人斤斤为国惜财，抵抗近幸，以求纾民。然涓滴之助，无补漏卮。国家当承平殷阜之世，侈心易萌。近习乘之，糜费日广。《易》曰：“节以制度，不伤财，不害民”，又曰“不节若，则嗟若”，此恭俭之主所为凛凛也。
