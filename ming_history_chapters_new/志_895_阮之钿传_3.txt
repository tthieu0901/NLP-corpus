标题: 阮之钿传
章节类型: 志
卷数: 895
URL: https://www.xuges.com/ls/mingshi/1650.htm
原始标题: 阮之钿
段落序号: 3

==================================================

十一年正月，之钿未至，张献忠袭陷其城，据以求抚。总理熊文灿许之，处其众数万于四郊，居民汹汹欲窜。之钿至，尽心调剂，民稍安，乃上疏言：“献忠虎踞邑城，其谋叵测。所要求之地，实兵饷取道咽喉，秦、蜀交会脉络，今皆为所据。奸民甘心效用，善良悉为迫胁。臣守土牧民之官，至无土可守，无民可牧。库藏殚虚，民产被夺，无赋可征。名虽县令，实赘员尔。乃庙堂之上专主抚议，臣愚妄谓抚剿二策可合言，未可分言，致损国威，而挫士气。”时不能用。贼众渐出野外行劫，之钿执之以告其营将，稍置之法。及再告，皆不应，曰：“官司不给饷耳，得饷自止。”由是村民徙亡殆尽，遂掠及闤阓。稍拒，辄挺刃相向，日有死者，一城大嚣。监军佥事张大经奉文灿令来镇抚，亦不能禁。
