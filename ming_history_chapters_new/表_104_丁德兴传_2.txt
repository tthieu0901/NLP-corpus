标题: 丁德兴传
章节类型: 表
卷数: 104
URL: https://www.xuges.com/ls/mingshi/0112.htm
原始标题: 丁德兴
段落序号: 2

==================================================

陈友谅犯龙江，德兴军于石灰山，力战，击败之。遂从征友谅，捣安庆，克九江，援安丰，败吕珍，走左君弼。从战鄱阳，平武昌，克庐州，略定湖南衡州诸郡。又从大将军收淮东，征浙西，败士诚兵于旧馆。下湖州，围平江。卒于军。赠都指挥使。
