标题: 孙士美传
章节类型: 志
卷数: 872
URL: https://www.xuges.com/ls/mingshi/1623.htm
原始标题: 孙士美
段落序号: 3

==================================================

白慧元，青涧人。崇祯七年进士。居官善祛蠹，吏民畏之。九年以守城功，命减俸行取。会与大阉有隙，摭其罪于帝，逮治之，未行，大兵已抵城下，乃与代者李廉仲共守。无何，廉仲缒城遁，慧元躬擐甲胄，防御甚力。及城破，一门俱死，赠佥事。
