标题: 韩林儿传
章节类型: 表
卷数: 85
URL: https://www.xuges.com/ls/mingshi/0085.htm
原始标题: 韩林儿
段落序号: 2

==================================================

十五年二月，福通物色林儿，得诸砀山夹河；迎至亳，僣称皇帝，又号小明王，建国曰宋，建元龙凤。拆鹿邑太清宫材，治宫阙于亳。尊杨氏为皇太后，遵道、文郁为丞相，福通、文素平章政事，刘六知枢密院事。刘六者，福通弟也。遵道宠用事。福通嫉之，阴命甲士挝杀遵道，自为丞相，加太保，事权一归福通。既而元师大败福通于太康，进围亳，福通挟林儿走安丰。未几，兵复盛，遣其党分道略地。
