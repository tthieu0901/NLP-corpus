标题: 汪乔年传
章节类型: 志
卷数: 630
URL: https://www.xuges.com/ls/mingshi/1270.htm
原始标题: 汪乔年
段落序号: 2

==================================================

崇祯二年起工部，迁青州知府。以治行卓异，迁登莱兵备副使，乞终养归。父丧除，起官平阳，迁陕西右参政，提督学校。再以卓异，就迁按察使。乔年清若自励，恶衣菲食，之官，携二仆，不以家自随。为青州，行廊置土锉十余，讼者自炊候鞫，吏无敢索一钱。自负才武，休沐辄驰骑，习弓刀击刺，寝处风露中。
