标题: 贺人龙传
章节类型: 志
卷数: 704
URL: https://www.xuges.com/ls/mingshi/1357.htm
原始标题: 贺人龙
段落序号: 3

==================================================

九年七月从巡抚孙传庭大破贼盩啡，擒迎祥。九月，惠登相等屯宝鸡，承畴遣人龙等往击，战于贾家村。追奔，为贼所截。川将曾荣耀等来援，败去，人龙坐褫官立功。十年，小红狼围汉中，瑞王告急。承畴率人龙兵由两当趋救，贼解去，诏复人龙官。徽、秦逸贼东趋平、凤，人龙蹑至柳林，不利。贼窥西安，人龙御之，斩获多。其冬，自成、登相入四川，承畴率人龙等往援。岁暮至广元，贼已逼成都，自成别由松潘还陕右。
