标题: 赋役
章节类型: 志
卷数: 1429
URL: https://www.xuges.com/ls/mingshi/2550.htm
原始标题: ·赋役
段落序号: 21

==================================================

一条鞭法者，总括一州县之赋役，量地计丁，丁粮毕输於官。一岁之役，官为佥募。力差，则计其工食之费，量为增减；银差，则计其交纳之费，加以增耗。凡额办、派办、京库岁需与存留、供亿诸费，以及土贡方物，悉并为一条，皆计亩徵银，折办於官，故谓之一条鞭。立法颇为简便。嘉靖间，数行数止，至万历九年乃尽行之。
