标题: 李攀龙传
章节类型: 志
卷数: 832
URL: https://www.xuges.com/ls/mingshi/1554.htm
原始标题: 李攀龙
段落序号: 2

==================================================

攀龙既归，构白雪楼，名日益高。宾客造门，率谢不见，大吏至，亦然，以是得简傲声。独故交殷、许辈过从靡间。时徐中行亦家居，坐客恒满，二人闻之，交相得也。归田将十年，隆庆改元，荐起浙江副使，改参政，擢河南按察使。攀龙至是摧亢为和，宾客亦稍稍进。无何，奔母丧归，哀毁得疾，疾少间，一日心痛卒。
