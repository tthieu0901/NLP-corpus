标题: 魏忠贤传
章节类型: 志
卷数: 998
URL: https://www.xuges.com/ls/mingshi/1852.htm
原始标题: 魏忠贤
段落序号: 15

==================================================

其冬，三殿成。李永贞、周应秋奏忠贤功，遂进上公，加恩三等。魏良卿时已晋肃宁侯矣，亦晋宁国公，食禄如魏国公例，再加恩荫锦衣指挥使一人，同知一人。工部尚书薛凤翔奏给赐第。已而太监陶文奏筑喜峰隘口成，督师王之臣奏筑山海城，刑部尚书薛贞奏大盗王之锦狱，南京修孝陵工竣，甘镇奏捷，蕃育署丞张永祚获盗，并言忠贤区画方略。忠贤又自奏三年缉捕功，诏书褒奖。半岁中，所荫锦衣指挥使四人、同知三人、佥事一人。授其侄希孟世袭锦衣同知，甥傅之琮、冯继先并都督佥事，而擢崔呈秀弟凝秀为蓟镇副总兵。名器僣滥，于是为极。其同类尽镇蓟、辽，山西宣、大诸阨要地。总兵梁柱朝、杨国栋等岁时赂名马、珍玩绝。
