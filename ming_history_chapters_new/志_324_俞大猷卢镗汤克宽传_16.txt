标题: 俞大猷卢镗汤克宽传
章节类型: 志
卷数: 324
URL: https://www.xuges.com/ls/mingshi/0901.htm
原始标题: 卷95 俞大猷卢镗汤克宽
段落序号: 16

==================================================

广西古田僮黄朝猛、韦银豹等，嘉靖末尝再劫会城库，杀参政黎民表。巡抚殷正茂征兵十四万，属大猷讨之。分七道进，连破数十巢。贼保潮水，巢极巅，攻十余日未下。大猷佯分兵击马浪贼，而密令参将王世科乘雨夜登山设伏。黎明炮发，贼大惊。诸军攀援上，贼尽死。马浪诸巢相继下。斩获八千四百有奇，擒朝猛、银豹，百年积寇尽除。进世荫为指挥佥事。
