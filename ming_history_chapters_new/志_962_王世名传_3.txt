标题: 王世名传
章节类型: 志
卷数: 962
URL: https://www.xuges.com/ls/mingshi/1756.htm
原始标题: 王世名
段落序号: 3

==================================================

知县陈某曰：“此孝子也，不可置狱。”别馆之，而上其事于府。府檄金华知县汪大受来讯。世名请死，大受曰：“检尸有伤，尔可无死。”曰：“吾惟不忍残父尸，以至今日。不然，何待六年。乞放归辞母乃就死。”许之。归，母迎而泣。世名曰：“身者，父之遗也。以父之遗为父死，虽离母，得从父矣，何憾。”
