标题: 吉礼
章节类型: 志
卷数: 1254
URL: https://www.xuges.com/ls/mingshi/2285.htm
原始标题: ·吉礼
段落序号: 5

==================================================

其王国所祀，则太庙、社稷、风云雷雨、封内山川、城隍、旗纛、五祀、厉坛。府州县所祀，则社稷、风云雷雨、山川、厉坛、先师庙及所在帝王陵庙，各卫亦祭先师。至于庶人，亦得祭里社、谷神及祖父母、父母并祀灶，载在祀典。虽时稍有更易，其大要莫能逾也。
