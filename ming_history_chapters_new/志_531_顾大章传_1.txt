标题: 顾大章传
章节类型: 志
卷数: 531
URL: https://www.xuges.com/ls/mingshi/1160.htm
原始标题: 顾大章
段落序号: 1

==================================================

顾大章，字伯钦，常熟人。父云程，南京太常卿。大章与弟大韶，孪生子也。大章举万历三十五年进士，授泉州推官，乞改常州教授。父丧除，值朝中朋党角立，正士日摧。大章慨然曰：“昔贾彪不入‘顾’‘厨’之目，卒西行以解其难。余向与东林疏，可以彪自况也。”乃入都，补国子博士。与朝士通往来，阴察其交关肯綮，清流赖之。
