标题: 陈伯友传
章节类型: 志
卷数: 517
URL: https://www.xuges.com/ls/mingshi/1145.htm
原始标题: 陈伯友
段落序号: 4

==================================================

成名，字寰知，太原卫人。祖应时，南京户部员外郎，以清白著。成名举万历三十二年进士，授中书舍人。擢吏科给事中。疏陈铨政失平，语侵尚书赵焕。俄请释累臣满朝荐，言朝荐不释则诸珰日肆，国家患无已。吏部侍郎方从哲，中旨起官，成名抗疏劾之，并及其子恣横状。从哲求去，帝不许。是时，党人日攻东林，成名遂移疾归。
