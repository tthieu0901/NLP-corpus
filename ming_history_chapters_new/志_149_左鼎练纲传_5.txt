标题: 左鼎练纲传
章节类型: 志
卷数: 149
URL: https://www.xuges.com/ls/mingshi/0465.htm
原始标题: ·左鼎练纲
段落序号: 5

==================================================

逾月，以灾异，偕同官陈救弊恤民七事。末言：“大臣不乏奸回，宜黜罢其尤，用清政本。”帝善其言，下诏甄别，而大臣辞职并慰留。给事中林聪请明谕鼎等指实劾奏，鼎、聪等乃共论吏部尚书何文渊、刑部尚书俞士悦、工部侍郎张敏、通政使李锡不职状。锡罢，文渊致仕。
