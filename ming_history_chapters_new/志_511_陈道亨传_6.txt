标题: 陈道亨传
章节类型: 志
卷数: 511
URL: https://www.xuges.com/ls/mingshi/1137.htm
原始标题: 陈道亨
段落序号: 6

==================================================

赞曰：光、熹之际，朝廷多故，又承神宗颓废之余，政体怠弛，六曹罔修厥职。周嘉谟、张问达诸人，恳恳奉公，《诗》所称“不懈于位”者，盖庶几焉。汪应蛟持国计，谨出纳，水田之议，凿凿可见施行。孙玮请登用善类，钟羽正请禁馈遗，韪哉，救时之良规也。
