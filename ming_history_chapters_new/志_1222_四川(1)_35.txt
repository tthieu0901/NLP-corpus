标题: 四川(1)
章节类型: 志
卷数: 1222
URL: https://www.xuges.com/ls/mingshi/2253.htm
原始标题: ·四川
段落序号: 35

==================================================

阆中（倚。成化二十三年建雍王府。弘治三年迁於湖广衡州府。四年八月建寿王府。正德元年迁於湖广德安府。旧治在县东，明玉珍徙於此。东有蟠龙山，其北有锯山关。又有灵山，其麓为梁山关。南有嘉陵江，即西汉水，自陕西宁羌州流入，至巴县合大江，亦曰阆水，又曰巴水，其下流曰渝水。有南津关在城南，临嘉陵江。又有滴水关，在城北玉台山下。又东南有和溪关。）
