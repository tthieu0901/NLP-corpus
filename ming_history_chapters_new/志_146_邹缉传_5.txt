标题: 邹缉传
章节类型: 志
卷数: 146
URL: https://www.xuges.com/ls/mingshi/0460.htm
原始标题: 卷47 邹缉
段落序号: 5

==================================================

贪官污吏，遍布内外，剥削及于骨髓。朝廷每遣一人，即是其人养活之计。虐取苛求，初无限量。有司承奉，惟恐不及。间有廉强自守、不事干媚者，辄肆谗毁，动得罪谴，无以自明。是以使者所至，有司公行货赂，剥下媚上，有同交易。夫小民所积几何，而内外上下诛求如此。
