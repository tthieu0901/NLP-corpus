标题: 列女传(6)
章节类型: 志
卷数: 993
URL: https://www.xuges.com/ls/mingshi/1827.htm
原始标题: (6)
段落序号: 1

==================================================

唐烈妻陈氏。烈，孝感诸生。崇祯十年，从夫避难山砦。贼突至，夫与子俱奔散，陈独行山谷间。砦人曰：“非唐氏妪乎？事迫矣，可急入保。”陈问夫与子至未，曰：“未也。”陈泣曰：“我茕茕一妇人，靡因而至。诸君虽怜而生我，我何面目安兹土耶！夫存亡未知，依人以生不贞，弃夫之难不义。失贞与义，何以为人！吾其行也。”卒不入。已，贼至，逼去不从，大骂死。
