标题: 撒马儿罕传
章节类型: 志
卷数: 1133
URL: https://www.xuges.com/ls/mingshi/2100.htm
原始标题: 撒马儿罕
段落序号: 5

==================================================

正统四年贡良马，色玄，蹄额皆白。帝爱之，命图其像，赐名瑞駂，赏赉有加。十年十月书谕其王兀鲁伯曲烈干曰：“王远处西陲，恪修职贡，良足嘉尚。使回，特赐王及王妻子彩币表里，示朕优待之意。”别敕赐金玉器、龙首杖、细马鞍及诸色织金文绮，官其使臣为指挥佥事。
