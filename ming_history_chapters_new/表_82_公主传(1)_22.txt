标题: 公主传(1)
章节类型: 表
卷数: 82
URL: https://www.xuges.com/ls/mingshi/0082.htm
原始标题: 卷4 公主
段落序号: 22

==================================================

庆阳公主，蒙城王女，嫁黄琛。琛本名宝，武昌人，以帐前参随舍人擢兵马副指挥。太祖爱其谨厚，配以王女。累从征讨，积功至龙江翼守御千户。洪武元年册两王女为公主，授克恭、琛为驸马都尉，迁琛淮安卫指挥使。四年三月，礼官上言：“皇侄女宜改封郡主，克恭、琛当上驸马都尉诰。”帝曰：“朕惟侄女二人，不忍遽加降夺，其称公主驸马如故。”公主岁给禄米五百石，视他主减三之二，驸马止食本官俸。擢琛中都留守，卒官。子铉至都督佥事。主至建文时，改封庆成郡主。燕师南下，主尝诣军中议和，盖成祖从姊。或谓福成、庆阳皆太祖从姊者，误也。
