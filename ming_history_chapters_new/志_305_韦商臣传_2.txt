标题: 韦商臣传
章节类型: 志
卷数: 305
URL: https://www.xuges.com/ls/mingshi/0861.htm
原始标题: 韦商臣
段落序号: 2

==================================================

嘉靖二年进士。授大理评事。明年冬，商臣以“大礼”初定，廷臣下吏贬谪者无虚日，乃上疏曰：“臣所居官，以平狱为职。乃自授任以来，窃见群臣以议礼忤旨者，左迁则吏部侍郎何孟春一人，谪戍则学士丰熙等八人，杖毙则编修王思等十七人，以咈中使逮问，则副使刘秉鉴，布政马卿，知府罗玉、查仲道等十人，以失仪就系，则御史叶奇、主事蔡乾等五人，以京朝官为所属讦奏下狱，则少卿乐頀、御史任洛等四人。此皆不平之甚，上干天象，下骇众心。臣窃以为皆所当宥。况比者水旱疫疠，星陨地震，山崩泉涌，风雹蝗蝻之害，殆遍天下，有识莫不寒心。及今平反庶狱，复戍者之官，录死者之后，释逮系者之囚，正告讦者之罪，亦弭灾禳患之一道也。”帝责以沽名卖直，谪清江丞，量移德安推官。
