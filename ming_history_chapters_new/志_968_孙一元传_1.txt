标题: 孙一元传
章节类型: 志
卷数: 968
URL: https://www.xuges.com/ls/mingshi/1770.htm
原始标题: 孙一元
段落序号: 1

==================================================

孙一元，字太初，不知何许人，问其邑里，曰：“我秦人也。”尝栖太白之巅，故号太白山人。或曰安化王宗人，王坐不轨诛，故变姓名避难也。一元姿性绝人，善为诗，风仪秀朗，踪迹奇谲，乌巾白帢，携铁笛鹤瓢，遍游中原，东逾齐、鲁，南涉江、淮，历荆抵吴越，所至赋诗，谈神仙，论当世事，往往倾其座人。
