标题: 公主婚礼
章节类型: 志
卷数: 1314
URL: https://www.xuges.com/ls/mingshi/2361.htm
原始标题: 公主婚礼
段落序号: 7

==================================================

凡选驸马，礼部榜谕在京官员军民子弟年十四至十六，容貌齐整、行止端庄、有家教者报名，司礼内臣于诸王馆会选。不中，则博访于畿内、山东、河南。选中三人，钦定一人，余二人送本处儒学，充廪生。自宣德时，驸马始有教习，用学官为之。正统以后，令驸马赴监读书习礼。嘉请六年，始定礼部主事一人，专在驸马府教习。
