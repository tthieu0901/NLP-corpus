标题: 汪应轸传
章节类型: 志
卷数: 299
URL: https://www.xuges.com/ls/mingshi/0853.htm
原始标题: 汪应轸
段落序号: 2

==================================================

教习竣，拟授给事中。有旨补外，遂出为泗州知州。土瘠民惰，不知农桑。应轸劝之耕，买桑植之。募江南女工，教以蚕缫织作。由是民足衣食。帝方南征，中使驿骚道路。应轸率壮夫百余人列水次，舟至，即挽之出境。车驾驻南京，命州进美妇善歌吹者数十人。应轸言：“州子女荒陋，无以应敕旨。臣向募有桑妇，请纳之宫中，传受蚕事。”事遂寝。
