标题: 太祖诸子传(12)
章节类型: 表
卷数: 67
URL: https://www.xuges.com/ls/mingshi/0067.htm
原始标题: (12)
段落序号: 8

==================================================

文正之被谪也，守谦甫四岁，太祖抚其顶曰：“儿无恐，尔父倍训教，贻我忧，我终不以尔父故废尔。”育之宫中。守谦幼名铁柱，吴元年以诸子命名告庙，更名炜。洪武三年更名守谦，封靖江王。禄视郡王，官属亲王之半，命耆儒赵壎为长史傅之。既长，之藩桂林。桂林有元顺帝潜邸，改为王宫，上表谢。太祖敕其从臣曰：“从孙幼而远镇西南，其善导之。”守谦知书，而好比群小，粤人怨咨。召还，戒谕之。守谦作诗怨望。帝怒，废为庶人。居凤阳七年，复其爵。徙镇云南，使其妃弟徐溥同往，赐书戒饬，语极挚切。守谦暴横如故。召还，使再居凤阳。复以强取牧马，锢之京师。二十五年卒。子赞仪幼，命为世子。
