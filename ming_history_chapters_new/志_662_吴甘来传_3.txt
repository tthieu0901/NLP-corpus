标题: 吴甘来传
章节类型: 志
卷数: 662
URL: https://www.xuges.com/ls/mingshi/1304.htm
原始标题: 吴甘来
段落序号: 3

==================================================

十五年，起历户科都给事中。中外多故，荆、襄数郡，贼未至而抚道诸臣率称护藩以去。甘来曰：“若尔，则是弃地方而逃也。城社人民，谁与守者？”乃上疏曰：“天子众建亲亲，将使屏藩帝室，故曰‘宗子维城’。乃烽火才传，一朝委去以为民望，而诸臣犹哓哓以拥卫自功，掩其失地之罪。是维城为可留可去之人，名都为可守可弃之土，抚道为可有可无之官。功罪不明，赏罚不著，莫此为甚！”疏入，帝大嘉叹。一日，帝诘户部尚书倪元璐饷额，甘来曰：“臣科与户曹表里，饷可按籍稽。臣所虑者，兵闻贼而逃，民见贼而喜，恐非无饷之患，而无民之患。宜急轻赋税，收人心。”帝颔之。
