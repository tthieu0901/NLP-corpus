标题: 顾秉谦传
章节类型: 列传
卷数: 2
URL: https://www.xuges.com/ls/mingshi/1864.htm
原始标题: 顾秉谦
段落序号: 2

==================================================

广微，南乐人，侍郎允贞子也。万历三十二年进士。由庶吉士历南京礼部侍郎。忠贤用事，以同乡同姓潜结之，遂召拜礼部尚书。至是，与秉谦俱以原官兼东阁大学士。七月，秉谦晋太子太保，改文渊阁。十一月晋少保、太子太傅。五年正月晋少傅、太子太师、吏部尚书，改建极殿。九月晋少师。
