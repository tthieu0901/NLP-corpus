标题: 刘之纶传
章节类型: 志
卷数: 627
URL: https://www.xuges.com/ls/mingshi/1267.htm
原始标题: 刘之纶
段落序号: 4

==================================================

初，正月元日有黑气起东北亘西方。甫见之大惊，趋语之纶、声曰：“天变如此，汝知之乎？今年当喋血京城下，可畏也。”闻者皆笑。及冬十一月三日，大清兵破遵化，十五日至坝上，二十日薄都城，自北而西。都人从城上望之，如云万许片驰风，须臾已过。遂克良乡，还至芦沟，夜杀甫一军七千余人，黎明掩杀大帅满桂、孙祖寿，生擒黑云龙、麻登云以去。之纶曰：“元日之言验矣。”请行，无兵，则请京营兵，不许；则请关外川兵，不许；则议召募，召募得万人，遂行。抵通州，时永平已陷，天大雨雪。之纶奏军机，七上，不报。
