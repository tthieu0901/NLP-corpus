标题: 太祖诸子传(9)
章节类型: 表
卷数: 64
URL: https://www.xuges.com/ls/mingshi/0064.htm
原始标题: (9)
段落序号: 9

==================================================

宸澅弟宸浫素方正，宸濠欲屈之，不得，数使人火其居，而讽诸宗资给之以示惠，宸浫辞不受。宸濠败，宸浫得免。子辅国将军拱概，孙奉国将军多〈火量〉，曾孙镇国中尉谋㙔，三世皆端谨自好，而谋㙔尤贯串群籍，通晓朝廷典故。诸王子孙好学敦行，自周藩中尉睦坰而外，莫及谋㙔者。万历二十二年，廷议增设石城、宜春管理，命谋㙔以中尉理石城王府事，得劾治不法者。典藩政三十年，宗人咸就约束。暇则闭户读书，著《易象通》、《诗故》、《春秋戴记鲁论笺》及他书，凡百十有二种，皆手自缮写。黄汝亨为进贤令，投谒抗礼，剧谈久之，逡巡改席。次日，北面称弟子，人两称之。病革，犹与诸子说《易》。子八人，皆贤而好学。从弟谋晋筑室龙沙，躬耕赋诗以终。
