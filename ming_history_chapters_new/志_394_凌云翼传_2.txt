标题: 凌云翼传
章节类型: 志
卷数: 394
URL: https://www.xuges.com/ls/mingshi/0992.htm
原始标题: 凌云翼
段落序号: 2

==================================================

万历元年，进右副都御史，巡抚江西。三迁兵部左侍郎兼右佥都御史，提督两广军务，代殷正茂。时寇盗略尽，惟林凤遁去。凤初屯钱澳求抚，正茂不许，遂自彭湖奔东番魍港，为福建总兵官胡守仁所败。是年冬，犯柘林、靖海、碣石，已，复犯福建。守仁追击至淡水洋，沉其舟二十。贼失利，复入潮州。参政金淛谕降其党马志善、李成等，凤夜遁。
