标题: 钱习礼传
章节类型: 志
卷数: 110
URL: https://www.xuges.com/ls/mingshi/0332.htm
原始标题: 钱习礼
段落序号: 3

==================================================

宣德元年修两朝《实录》，与侍讲陈敬宗、陈循同召还，进侍读学士。英宗开经筵，为讲官。《宣宗实录》成，擢学士，掌院事。七年以故鸿胪寺为翰林院。落成，诸殿阁大学士皆至，习礼不设杨士奇、杨溥座，曰：“此非三公府也。”士奇等以闻。帝命具座。后遂为故事。
