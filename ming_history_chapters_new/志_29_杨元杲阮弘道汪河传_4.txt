标题: 杨元杲阮弘道汪河传
章节类型: 志
卷数: 29
URL: https://www.xuges.com/ls/mingshi/0175.htm
原始标题: 杨元杲阮弘道汪河
段落序号: 4

==================================================

又汪河者，舒城人。尝师余阙，以文章名。从渡江，为行中书省掾，数陈时务。太祖高其才，进大都督府都事。使察罕，议论称旨。后奉命偕钱桢至河南，报扩廓聘，为所留。太祖前后七致扩廓书，终不报。洪武元年，大军下河、洛，扩廓走定西，河始得归，被拘凡六年。帝甚嘉之，进吏部侍郎，备陈西征方略。二年改御史台侍御史。九年，拜晋王左相，亲御便殿谕遣之。居数岁，卒于官。
