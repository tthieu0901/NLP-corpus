标题: 四川(2)
章节类型: 志
卷数: 1223
URL: https://www.xuges.com/ls/mingshi/2254.htm
原始标题: (2)
段落序号: 37

==================================================

黔江（府东。元属绍庆府。洪武五年十二月省入彭水县。十一年九月置黔江守御千户所。十四年九月复置县，来属。南有黔江，源出贵州思州府界，正流自涪江合大江，支流经此，下流为湖广施州卫之清江。又东有石胜关，又有石牙关。西有白岩关。东南有老鹰关，与湖广施州界。）
