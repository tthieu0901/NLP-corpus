标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 3

==================================================

天顺七年，徽煣薨。子顺王音瀼嗣，病疯痹，屡年不起。次子安昌王膺铺侍医药，晨夕不去左右。宪宗闻之，赐敕嘉奖。成化十六年，音瀼薨。世子膺鉟居丧，饮博无度，承奉刘忠禁制之，遂杀忠。事闻，验实，革冠带停封。居四年，乃嗣。弘治十三年薨，谥曰简。子靖王彦汰嗣。嘉靖四年，与弟南安王彦泥讦阴事，彦泥废为庶人，彦汰亦坐抗制擅权革爵。八年令世子誉荣摄府事。誉荣上疏恳辞，谓：“臣坐享尊荣，而父困苦寂寞，臣心何安！且前曾举臣弟善化王誉桔，廷议以子无制父理，奏寝不行。臣亦人子也，独不愧臣弟乎！”帝览疏怜之，下部议。十二年赐彦汰冠带，理府事。十五年，以两宫徽号恩复王。又八年始薨。子康王誉荣嗣，三十一年薨。子宪王定耀嗣，三十四年薨。曾孙禋洪，天启二年嗣，崇祯元年薨。无子，从父企崟嗣。十六年，流贼陷武冈遇害。
