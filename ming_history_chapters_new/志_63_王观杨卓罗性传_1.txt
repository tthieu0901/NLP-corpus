标题: 王观杨卓罗性传
章节类型: 志
卷数: 63
URL: https://www.xuges.com/ls/mingshi/0225.htm
原始标题: 王观杨卓罗性
段落序号: 1

==================================================

王观，字尚宾，祥符人。性耿介，仪度英伟，善谈论。由乡荐入太学，擢知苏州府。公廉有威。黠吏钱英屡陷长官，观捶杀之。事闻，太祖遣行人赍敕褒之，劳以御酒。岁大崑，民多逋赋，部使者督甚急。观置酒，延诸富人，劝贷贫民偿，辞指诚恳，富人皆感动，逋赋以完。朝廷嘉其能，榜以励天下。守苏者前有季亨、魏观，后有姚善、况钟，皆贤，称“姑苏五太守”，并祀学宫。
