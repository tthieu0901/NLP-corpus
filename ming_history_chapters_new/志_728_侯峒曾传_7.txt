标题: 侯峒曾传
章节类型: 志
卷数: 728
URL: https://www.xuges.com/ls/mingshi/1389.htm
原始标题: 侯峒曾
段落序号: 7

==================================================

大清兵力攻城，应元守甚固。东平伯刘良佐用牛皮帐攻城东北，城中用炮石力击。良佐乃移营十方庵，令僧陈利害。良佐旋策马至，应元誓以大义，屹不动。及松江破，大清兵来益众，四围发大炮，城中死伤无算，犹固守。八月二十一日，大清兵从祥符寺后城入，众犹巷战，男妇投池井皆满。明遇、用皆举家自焚。应元赴水，被曳出，死之。
