标题: 陈道亨传
章节类型: 志
卷数: 511
URL: https://www.xuges.com/ls/mingshi/1137.htm
原始标题: 陈道亨
段落序号: 2

==================================================

万历十四年进士。除刑部主事，历南京吏部郎中。同里邓以赞、衷贞吉亦官南都，人号“江右三清”。遭母丧，家毁于火，僦屋以居。穷冬无帏，妻御葛裳，与子拾遗薪爇以御寒，或有赠遗，拒弗受。由湖广参政迁山东按察使、右布政使，转福建为左，所至不私一钱。以右副都御史提督操江。光宗立，进工部右侍郎，总督河道。
