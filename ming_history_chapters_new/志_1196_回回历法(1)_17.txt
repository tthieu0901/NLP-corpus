标题: 回回历法(1)
章节类型: 志
卷数: 1196
URL: https://www.xuges.com/ls/mingshi/2227.htm
原始标题: ·回回历法
段落序号: 17

==================================================

求加减差。（即盈缩差。）以自行宫度为引数，入太阳加减立成内，照引数宫度取加减差。（是名未定差。）其度下小馀，用比例法，以本加减差，与后度加减差相减，馀数通为秒，（如一分通为六十秒。）与引数小馀（亦通秒）相乘，得数为纤，（秒乘秒，得纤。）以六十收之，为微、为秒、为分。（如数多，先以六十收之为微，又以六十收之为秒，又以六十收之为分。）视前所得未定加减差数较，少於后数者（后度加减差）加之，多於后数者减之，是为加减定差分。（如无小馀，竟用未定差为定差。后准此。）
