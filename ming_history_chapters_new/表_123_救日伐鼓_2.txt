标题: 救日伐鼓
章节类型: 表
卷数: 123
URL: https://www.xuges.com/ls/mingshi/2392.htm
原始标题: 救日伐鼓
段落序号: 2

==================================================

二十六年三月更定，礼部设香案于露台，向日，设金鼓于仪门内，设乐于露台下，各官拜位于露台上。至期，百官朝服入班，乐作，四拜兴，乐止，跪。执事者捧鼓，班首击鼓三声，众鼓齐鸣，候复圆，复行四拜礼。月食，则百官便服于都督府救护如仪。在外诸司，日食则于布政使司、府州县，月食则于都指挥使司、卫所，如仪。
