标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 1

==================================================

渖简王模，太祖第二十一子。洪武二十四年封。永乐六年就藩潞州。宣德六年薨。子康王佶焞嗣。景泰中，数与州官置酒大会，巡抚朱鉴以闻。帝令诸王，非时令寿节，不得辄与有司宴饮，着为令。天顺元年薨。子庄王幼〈土学〉嗣，正德十一年薨。子恭王诠钲嗣，嘉靖六年薨。孙允桤摄府事，九年卒。无子，再从弟宪王允栘摄府事，凡十年乃嗣封。当是时，渖府诸郡王勋淯、诠薙并争袭，帝皆切责之，而令允栘嗣。二十八年薨。子宣王恬烄嗣，好学，工古文词，审声律。弟安庆王恬爖、镇康王恬焯，穆宗时皆以孝义旌。万历十年，恬烄薨。子定王珵尧嗣，仁孝恭慎。弟六人，封郡王者二。余例不得封，朝廷奖王恭，皆封郡王而不与禄。薨，子效镛嗣，明亡，国除。
