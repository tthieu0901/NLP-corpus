标题: 盛庸传
章节类型: 志
卷数: 89
URL: https://www.xuges.com/ls/mingshi/0266.htm
原始标题: 卷27 盛庸
段落序号: 2

==================================================

建文初，以参将从耿炳文伐燕。李景隆代炳文，遂隶景隆麾下。二年四月，景隆败于白沟河，走济南。燕师随至，景隆复南走。庸与参政铁铉悉力固守，燕师攻围三月不克。庸、铉乘夜出兵掩击，燕众大败，解围去。乘胜复德州。九月，论功封历城侯，禄千石。寻命为平燕将军，充总兵官。陈晖、平安为左右副总兵，马溥、徐真为左右参将，进铉兵部尚书参赞军务。
