标题: 程国祥传
章节类型: 志
卷数: 575
URL: https://www.xuges.com/ls/mingshi/1208.htm
原始标题: 程国祥
段落序号: 9

==================================================

巡按江西，请禁有司害民六事。时大厘邮传积弊，减削过甚，反累民，复粹极陈不便。丁艰归。服阕，还朝，出按陕西。陈治标治本之策：以任将、设防、留饷为治标；广屯、蠲赋、招抚为治本。帝褒纳之。廷议有司督赋缺额，兼罪抚按，复粹力言不可。
