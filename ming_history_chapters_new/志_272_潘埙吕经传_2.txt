标题: 潘埙吕经传
章节类型: 志
卷数: 272
URL: https://www.xuges.com/ls/mingshi/0806.htm
原始标题: 潘埙吕经
段落序号: 2

==================================================

乾清宫灾，埙上疏曰：“陛下莅阼九年，治效未臻，灾祥迭见。臣愿非安宅不居，非大道不由，非正人不亲，非儒术不崇，非大阅不观兵，非执法不成狱，非骨肉之亲不干政，非汗马之劳不滥赏。臣闻陛下好戏谑矣。臣以为入而内庭琴瑟钟鼓人伦之乐，不必游离宫以为欢，狎群小以为快也；出而外廷华裔一统莫非臣妾，不必收朝官为私人，集远人为勇士也。闻陛下好佛矣。臣以为南郊有天地，太庙有祖宗。锡祉迎庥，佛于何有？番僧可逐而度僧可止也。闻陛下好勇、好货、好土木矣。臣以为诛奸遏乱，大勇也，不须驰马试剑以自劳。三军六师，大武也，不须边将边军以自拥。任土作贡，皇店奚为？闤阓骈阗，内市安用？阿房壮丽，古以为金块珠砾也，况养豹乎！金碧荧煌，古以为涂膏畔血也，况供佛乎！是数者之好皆可已而不已者也。”疏入，报闻。
