标题: 郑自璧传
章节类型: 志
卷数: 307
URL: https://www.xuges.com/ls/mingshi/0864.htm
原始标题: 郑自璧
段落序号: 2

==================================================

世宗践阼，中外竞言时政。自璧请采有关化理者，类辑成书，以备观览，从之。初，正德中，奄人多夺民业为庄田，至是因民诉，遣使往勘。自璧复备言其弊，帝命勘者严治，民患稍除。嘉靖二年，后父陈万言辞黄华坊赐第，请西安门外新宅，诏予之。自璧以所请宅已鬻之民，不当夺，与安磐力争。不听。明年争“大礼”受杖。
