标题: 刑法志(2)
章节类型: 志
卷数: 1468
URL: https://www.xuges.com/ls/mingshi/2615.htm
原始标题: (2)
段落序号: 13

==================================================

弘治十四年，定折收银钱之制。例难的决人犯，并妇人有力者，每杖百，应钞二千二百五十贯，折银一两；每十以二百贯递减，至杖六十为银六钱；笞五十，应减为钞八百贯，折银五钱，每十以百五十贯递减；至笞二十为银二钱；笞十应钞二百贯，折银一钱。如收铜钱，每银一两折七百文。其依律赎钞，除过失杀人外，亦视此数折收。
