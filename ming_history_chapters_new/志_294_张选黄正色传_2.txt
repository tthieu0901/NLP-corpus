标题: 张选黄正色传
章节类型: 志
卷数: 294
URL: https://www.xuges.com/ls/mingshi/0847.htm
原始标题: 张选黄正色
段落序号: 2

==================================================

正色是时方忧居。已，补香山，旋改南海。座主霍韬宗人横甚，正色绳以法。韬顾以为贤，豪强屏迹，县中大理。十七年召为南京御史。劾兵部尚书张瓒奸贪，事甚有迹。而中有“历官藩臬，无一善状”语，瓒言己未任藩臬。帝以诬劾，夺俸两月。明年，章圣太后梓宫南葬，命正色护视。事竣，劾中官鲍忠、驸马都尉崔元、礼部尚书温仁和所过纳馈遗。帝召诘忠等。皆叩头祈哀，因谮正色擅于梓宫前乘马执扇，及江行涉险又不随舟督护，大不敬。帝遂发怒，立捕下诏狱搒掠，遣戍辽东。
