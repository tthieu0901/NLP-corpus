标题: 欧阳铎传
章节类型: 志
卷数: 271
URL: https://www.xuges.com/ls/mingshi/0804.htm
原始标题: 欧阳铎
段落序号: 2

==================================================

正德三年进士。授行人。上书极论时政，不报。使蜀府，王厚遗之，不受。历工部郎中，改南兵部。出为延平知府。毁淫祠数十百所，以其材葺学宫。司礼太监萧敬家奴杀人，置之法。调福州，议均徭曰：“郡多士大夫，其士大夫又多田产。民有产者无几耳，而徭则尽责之民。请分民半役。”士大夫率不便。巡按御史汪珊力持之，议乃行。
