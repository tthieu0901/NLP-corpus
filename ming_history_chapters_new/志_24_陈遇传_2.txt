标题: 陈遇传
章节类型: 志
卷数: 24
URL: https://www.xuges.com/ls/mingshi/0168.htm
原始标题: 卷18 陈遇
段落序号: 2

==================================================

洪武三年，奉命至浙江廉察民隐，还赐金帛。除中书左丞，又辞。明年召对华盖殿，赐坐，命草《平西诏。授礼部侍郎，兼弘文馆大学士，复辞。西域进良马，遇引汉故事以谏。除太常少卿，固辞。强之，不可。最后除礼部尚书，又固辞。帝沉吟良久，从之。自是不复强以官。帝尝从容言欲官其子，遇曰：“臣三子皆幼，学未成，请俟异日。”帝亦弗强也。
