标题: 王纪杨东明传
章节类型: 志
卷数: 509
URL: https://www.xuges.com/ls/mingshi/1134.htm
原始标题: 王纪杨东明
段落序号: 4

==================================================

四十一年，自太常少卿擢右佥都御史，巡抚保定诸府。连岁水旱，纪设法救荒甚备。税监张晔请征恩诏已蠲诸税，纪两疏力争，晔竟取中旨行之。纪劾晔抗违诏书，沮格成命，皆不报。居四年，部内大治，迁户部右侍郎，总督漕运兼巡抚凤阳诸府。岁大凶，振救如畿辅。光宗立，召拜户部尚书，督仓场。
