标题: 廖永忠传
章节类型: 表
卷数: 101
URL: https://www.xuges.com/ls/mingshi/0107.htm
原始标题: 廖永忠
段落序号: 1

==================================================

廖永忠，巢人，楚国公永安弟也。从永安迎太祖于巢湖，年最少。太祖曰：“汝亦欲富贵乎？”永忠曰：“获事明主，扫除寇乱，垂名竹帛，是所愿耳。”太祖嘉焉。副永安将水军渡江，拔采石、太平，擒陈野先，破蛮子海牙及陈兆先，定集庆，克镇江、常州、池州，讨江阴海寇，皆有功。
