标题: 刘季箎传
章节类型: 志
卷数: 103
URL: https://www.xuges.com/ls/mingshi/0310.htm
原始标题: 刘季箎
段落序号: 2

==================================================

洪武中进士。除行人。使朝鲜，却其馈赆。帝闻，赐衣钞，擢陕西参政。陕有逋赋，有司峻刑督，民不能输。季箎至，与其僚分行郡县，悉纵械者，缓为期。民感其德，悉完纳。陕不产碙砂，而岁有课。季箎言于朝，罢之。洪渠水溢，为治堰蓄泄，遂为永利。
