标题: 大统历法·推步(3)
章节类型: 志
卷数: 1191
URL: https://www.xuges.com/ls/mingshi/2222.htm
原始标题: (3)
段落序号: 6

==================================================

推赤道加时积度及宿次　置黄道加时定积度，在周天象限已下为至后，已上去之为分后，满两象限去之为至后，满三象限去之为分后。置分至后黄道积度，以立成内分至后积度减之，余以其下赤道度率乘之，如黄道度率而一，得数加入分至后积度，次以所去象限合之，为赤道加时定积度。置赤度加时定积度，加入天正冬至加时赤道日度，满赤道积度钤去之，得定朔弦望赤道加时宿次。
