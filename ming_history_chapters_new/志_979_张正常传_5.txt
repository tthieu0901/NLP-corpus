标题: 张正常传
章节类型: 志
卷数: 979
URL: https://www.xuges.com/ls/mingshi/1792.htm
原始标题: 张正常
段落序号: 5

==================================================

族人元庆嗣，弘治中卒。子彦頨嗣，嘉靖二年进号大真人。彦頨知天子好神仙，遣其徒十余人乘传诣云南、四川采取遗经、古器进上方，且以蟒衣玉带遗镇守中贵，为云南巡抚欧阳重所劾，不问。十六年祷雪内庭有验，赐金冠玉带、蟒衣银币，易金印，敕称卿不名。彦頨入朝所经，邮传供应或后期，常山知县吴襄等至下按臣治。
