标题: 桑世杰传
章节类型: 志
卷数: 15
URL: https://www.xuges.com/ls/mingshi/0151.htm
原始标题: 桑世杰
段落序号: 2

==================================================

初，石牌民朱定，贩盐无赖，与富民赵氏有隙，遂告变，灭赵氏，授江阴判官。寻复为盗，元遣兵捕之。定闻张士诚据高邮，乃导士诚由通州渡江，遂陷平江。以定为参政，而遣元帅栾瑞戍石牌。及大兵既取江阴，瑞尚据石牌，导舟师往来。太祖命永安及世杰击之，世杰力战死，瑞亦降。张氏窥江路绝。太祖念其功，赠安远大将军、轻车都尉、永义侯，侑享太庙。
