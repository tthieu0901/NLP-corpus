标题: 诸王来朝仪
章节类型: 志
卷数: 1298
URL: https://www.xuges.com/ls/mingshi/2345.htm
原始标题: 诸王来朝仪
段落序号: 3

==================================================

洪武二十六年定，凡诸王大朝，行八拜礼。常朝，一拜。凡伯叔兄见天子，在朝行君臣礼，便殿行家人礼。伯叔兄西向坐，受天子四拜。天子居中南面坐，以尚亲亲之义，存君臣之礼。凡外戚朝见，皇后父母见帝行君臣礼，后见父母行家人礼。皇太子见皇后父母，皇后父母西向立，皇太子东向行四拜礼，皇后父母立受两拜，答两拜。
