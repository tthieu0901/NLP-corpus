标题: 成祖诸子传
章节类型: 表
卷数: 70
URL: https://www.xuges.com/ls/mingshi/0070.htm
原始标题: 成祖诸子
段落序号: 14

==================================================

子惠王蟾塙嗣，景泰五年薨。子悼王祈镃嗣，天顺四年薨。子靖王见灂嗣。惠王、悼王皆颇有过失，至见灂恶尤甚，屡贼杀人，又尝乘醉欲杀其叔父。成化十二年，事闻，诏夺禄米三之二，去冠服，戴民巾，读书习礼。其后二年，见灂母妃李氏为之请，得冠服如故。见灂卒不能改。爱幼子祐枳，遂诬长子祐棌以大逆，复被诏诮让。弘治十五年薨。子庄王祐棌嗣，正德十三年薨。
