标题: 土鲁番传
章节类型: 志
卷数: 1110
URL: https://www.xuges.com/ls/mingshi/2077.htm
原始标题: 土鲁番
段落序号: 9

==================================================

弘治元年躬至哈密城下，诱罕慎盟，执杀之，复据其城，而遣使入贡；称与罕慎缔姻，乞赐蟒服及九龙浑金膝襕诸物。使至甘州，而罕慎之变已闻，朝廷亦不罪，但令还谕其主，归我侵地。番贼知中国易与，不奉命，复遣使来贡。礼官议薄其赏，拘使臣，番贼稍惧。
