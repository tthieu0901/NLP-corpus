标题: 杨镐传
章节类型: 志
卷数: 611
URL: https://www.xuges.com/ls/mingshi/1251.htm
原始标题: 卷142 杨镐
段落序号: 8

==================================================

李维翰，睢州人。万历四十四年，以右副都御史巡抚辽东。辽三面受敌，无岁不用兵，自税使高淮朘削十余年，军民益困。而先后抚臣皆庸才，玩悽苟岁月。天子又置万几不理，边臣呼吁，漠然不闻，致辽事大坏。及张承允覆没，维翰犹获善归。至天启初，始下吏论死。
