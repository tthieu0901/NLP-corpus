标题: 仁宗诸子传
章节类型: 表
卷数: 71
URL: https://www.xuges.com/ls/mingshi/0071.htm
原始标题: 仁宗诸子
段落序号: 5

==================================================

世子载堉笃学有至性，痛父非罪见系，筑土室宫门外，席藁独处者十九年。厚烷还邸，始入宫。万历十九年，厚烷薨。载堉曰：“郑宗之序，盟津为长。前王见濍，既锡谥复爵矣，爵宜归盟津。”后累疏恳辞。礼臣言：“载堉虽深执让节，然嗣郑王已三世，无中更理，宜以载堉子翊锡嗣。”载堉执奏如初，乃以祐橏之孙载玺嗣，而令载堉及翊锡以世子、世孙禄终其身，子孙仍封东垣王。二十二年正月，载堉上疏，请宗室皆得儒服就试，毋论中外职，中式者视才品器使。诏允行。明年又上历算岁差之法，及所著《乐律书》，考辨详确，识者称之。卒谥端清。崇祯中，载玺子翊钟以罪赐死，国除。
