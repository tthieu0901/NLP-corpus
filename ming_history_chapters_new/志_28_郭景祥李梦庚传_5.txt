标题: 郭景祥李梦庚传
章节类型: 志
卷数: 28
URL: https://www.xuges.com/ls/mingshi/0174.htm
原始标题: 郭景祥李梦庚
段落序号: 5

==================================================

骐，字国祥，与濂同里。太祖自濠引兵趋定远，骐扶县令出降。太祖喜，留与饮食，筹兵事，悉当意。取滁州，擢总管府经历。典仓廪，兼掌晨昏历，稽将帅之失伍者。从渡江，擢兵省郎中。是时太祖左右惟善长及骐，文书机密，皆两人协赞。寻授参议官。征婺州，命权理中书省事，委以心膂。俄病卒，太祖亲为文哭之，临视其葬。
