标题: 李廷机传
章节类型: 志
卷数: 363
URL: https://www.xuges.com/ls/mingshi/0947.htm
原始标题: 李廷机
段落序号: 5

==================================================

三十三年夏，雷震郊坛。既率同列条上修省事宜，复言今日阙失，莫如矿税，宜罢撤。不报。其冬，类上四方灾异。秦王谊漶由中尉进封，其庶长子应授本爵，夤缘欲封郡王，廷机三疏力持。王遣人居间，廷机固拒，特旨许之。益府服内请封，亦持不可。
