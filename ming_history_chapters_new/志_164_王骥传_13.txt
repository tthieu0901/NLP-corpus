标题: 王骥传
章节类型: 志
卷数: 164
URL: https://www.xuges.com/ls/mingshi/0507.htm
原始标题: 卷54 王骥
段落序号: 13

==================================================

骥凡三征麓川，卒不得思机发。议者咎骥等老师费财，以一隅骚动天下。而会川卫训导詹英抗疏劾之，大略谓：“骥等多役民夫，舁彩绘，散诸土司以邀厚利。擅用腐刑，诡言进御，实充私役。师行无纪，十五万人一日起行，互相蹂践。每军负米六斗，跋陟山谷，自缢者多。抵金沙江，徬徨不敢渡；既渡不敢攻；攻而失都指挥路宣、翟亨等。俟贼解，多捕鱼户为俘。以地分木邦、缅甸，掩败为功。此何异李宓之败，而杨国忠以捷闻也。”奏下法司。王振左右之，得不问。而命英从骥军自效。英知往且获罪，匿不去。
