标题: 皇妃以下册印
章节类型: 志
卷数: 1357
URL: https://www.xuges.com/ls/mingshi/2454.htm
原始标题: 皇妃以下册印
段落序号: 1

==================================================

皇贵妃而下，有册无宝而有印。妃册，用镀金银册二片，广长与后册同。册盝饰以浑金沥粉蟠凤。其印用金，龟纽，尺寸与诸王宝同，文曰“皇妃之印”。箧饰以蟠凤。宣德元年，帝以贵妃孙氏有容德，特请于皇太后，制金宝赐之，未几即诞皇嗣。自是贵妃授宝，遂为故事。嘉靖十年，立九嫔，册用银，杀皇妃五分之一，以金饰之。
