标题: 古朴向宝传
章节类型: 志
卷数: 101
URL: https://www.xuges.com/ls/mingshi/0308.htm
原始标题: 古朴向宝
段落序号: 4

==================================================

初，户部主事刘良不检，乞中贵人求上考。朴不可。良遂诬奏朴罪，朴就逮。成祖察其诬，得释。他日，吏部奏予良诰。仁宗曰：“此人素无行，且尝诬大臣，不可与。”良后果以赃败。朴在朝三十余年，自郎署至尚书，确然有守，不通干请，与右都御史向宝，俱以清介称。
