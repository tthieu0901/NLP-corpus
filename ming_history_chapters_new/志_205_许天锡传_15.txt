标题: 许天锡传
章节类型: 志
卷数: 205
URL: https://www.xuges.com/ls/mingshi/0671.htm
原始标题: 许天锡
段落序号: 15

==================================================

方瑾败时，刑部员外郎夹江宿进疏陈六事，言：“忤逆瑾死者，内臣如王岳、范亨，言官如许天锡、周钥，并宜恤赠。又附瑾大臣，如兵部尚书王敞等及内侍余党，俱宜斥。”疏入，帝怒将亲鞫之，命张永召阁臣李东阳。东阳语永曰：“后生狂妄，且日暮非见君时，幸少宽之。”永入，少顷执进至午门，杖五十，削籍归，未几卒。世宗初，赠光禄少卿。
