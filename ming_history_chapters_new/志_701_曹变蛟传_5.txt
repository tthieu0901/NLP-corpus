标题: 曹变蛟传
章节类型: 志
卷数: 701
URL: https://www.xuges.com/ls/mingshi/1353.htm
原始标题: 曹变蛟
段落序号: 5

==================================================

十一月，京师戒严，召承畴入卫，变蛟及光先从之。明年二月，抵近畿，帝遣使迎劳，将士各有赐。未几，战浑河，无功。再战太平砦北，小有斩获。及解严，留屯遵化。麾下皆秦卒，思归，多逃亡者，追斩之乃定。时张献忠、罗汝才既降复叛，陕西再用兵。总督郑崇俭乞令变蛟兵西还，帝不许，寻用为东协总兵官。
