标题: 杨洪传
章节类型: 志
卷数: 171
URL: https://www.xuges.com/ls/mingshi/0527.htm
原始标题: 卷56 杨洪
段落序号: 6

==================================================

景泰元年，于谦以边警未息，宜令洪等条上方略。洪言四事，命兵部议行。都督宫聚、王喜、张斌先坐罪系狱，洪与石亨荐三人习战，请释令立功。诏已许，而言官劾其党邪挠政。帝以国家多事，务得人，置不问。上皇还，洪与石亨俱授奉天翊卫宣力武臣，予世券。明年夏，佩镇朔大将军印，还镇宣府。从子能、信充左右参将，其子俊为右都督，管三千营。洪自以一门父子官极品，手握重兵，盛满难居，乞休致，请调俊等他镇。帝不许。八月，以疾召还京，逾月卒。赠颍国公，谥武襄。妾葛氏自经以殉，诏赠淑人。
