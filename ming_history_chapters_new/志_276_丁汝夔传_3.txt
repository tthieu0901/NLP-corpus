标题: 丁汝夔传
章节类型: 志
卷数: 276
URL: https://www.xuges.com/ls/mingshi/0817.htm
原始标题: 丁汝夔
段落序号: 3

==================================================

寇游骑四出，去都城三十里。及辛巳，遂自通州渡河而西，前锋七百骑驻安定门外教场。明日，大营薄都城。分掠西山、黄村、沙河、大小榆河，畿甸大震。初，寇逼通州，部所遣侦卒出城不数里，道遇伤者，辄奔还妄言诳汝夔。既而言不雠，汝夔弗罪也。募他卒侦之复如前。以故寇众寡远近皆不能知。
