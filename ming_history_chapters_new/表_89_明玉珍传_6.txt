标题: 明玉珍传
章节类型: 表
卷数: 89
URL: https://www.xuges.com/ls/mingshi/0089.htm
原始标题: 明玉珍
段落序号: 6

==================================================

是岁，遣胜取兴元，使参政江俨通好于太祖。太祖遣都事孙养浩报聘，遗玉珍书曰：“足下处西蜀，予处江左，盖与汉季孙、刘相类。近者王保保以铁骑劲兵，虎踞中原，其志殆不在曹操下，使有谋臣如攸、彧，猛将如辽、郃，予两人能高枕无忧乎。予与足下实唇齿邦，愿以孙刘相吞噬为鉴。”自后信使往返不绝。
