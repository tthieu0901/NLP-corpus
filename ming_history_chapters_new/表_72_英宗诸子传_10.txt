标题: 英宗诸子传
章节类型: 表
卷数: 72
URL: https://www.xuges.com/ls/mingshi/0072.htm
原始标题: 英宗诸子
段落序号: 10

==================================================

初，厚爝好琴，斫琴者与知州陈吉交恶，厚爝庇之，劾吉，逮诏狱。都御史骆昂、御史王三聘白吉冤。帝怒，并逮之，昂杖死，三聘、吉俱戍边。议者不直厚爝。时方士陶仲文有宠于世宗，厚爝厚结之。仲文具言王忠敬奉道。帝喜，封厚爝太清辅元宣化真人，予金印。及载埨嗣王，益以奉道自媚于帝，命绾其父真人印。南阳人梁高辅自言能导引服食，载埨用其术和药，命高辅因仲文以进帝。封高辅通妙散人，载埨清微翊教辅化忠孝真人。载埨遂益恣，坏民屋，作台榭苑囿。库官王章谏，杖杀之。尝微服之扬州、凤阳，为逻者所获，羁留三月，走归。
