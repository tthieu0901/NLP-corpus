标题: 松潘卫
章节类型: 志
卷数: 1037
URL: https://www.xuges.com/ls/mingshi/1906.htm
原始标题: 松潘卫
段落序号: 16

==================================================

松潘以孤城介绝域，寄一线馈运路于龙州，制守为难。洪武时欲弃者数，以形胜扼险，不可罢，乃内修屯务，外辑羌戎，因俗拊循，择人为理，番众相安者垂四十余年。及宣德初，调兵启衅，致动干戈，自是置镇建牙，宿重兵以资弹压，亦时服时叛。自漳腊以北即为大荒，斯筹边者之所亟图也。
