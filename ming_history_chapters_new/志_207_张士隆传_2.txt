标题: 张士隆传
章节类型: 志
卷数: 207
URL: https://www.xuges.com/ls/mingshi/0673.htm
原始标题: 张士隆
段落序号: 2

==================================================

正德六年入为御史。巡盐河东，劾去贪污运使刘愉。建正学书院，兴起文教。九年，乾清宫灾，上疏曰：“陛下前有逆瑾之变，后遭蓟盗之乱，犹不知警。方且兴居无度，狎昵匪人。积戎丑于禁中，戏干戈于卧内。彻旦燕游，万几不理。宠信内侍，浊乱朝纲。致民困盗起，财尽兵疲。祸机潜蓄，恐大命难保。夫裒衣博带之雅，孰与市井狡侩之群？广厦细旃之娱，孰与鞍马驱驰之险？”不报。
