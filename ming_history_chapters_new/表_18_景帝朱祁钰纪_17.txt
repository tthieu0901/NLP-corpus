标题: 景帝朱祁钰纪
章节类型: 表
卷数: 18
URL: https://www.xuges.com/ls/mingshi/0017.htm
原始标题: 7.景帝朱祁钰纪
段落序号: 17

==================================================

秋七月乙未，左都御史王翱总督两广军务。壬寅，王一宁卒。八月乙丑，振徐、兖水灾。戊辰，都御史洪英，尚书孙原贞、薛希琏等分行天下，考察官吏。丁丑，振两畿水灾州县，免税粮。乙酉，振南畿、河南、山东流民。九月庚寅，江渊起复。辛卯，以南京地震，两淮大水，河决，命都御史王文巡视安辑。乙未，振两畿、山东、山西、福建、广西、江西、辽东被灾州县。闰月癸未，开处州银场。是月，福建盗起。
