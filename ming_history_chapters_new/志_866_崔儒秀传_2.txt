标题: 崔儒秀传
章节类型: 志
卷数: 866
URL: https://www.xuges.com/ls/mingshi/1616.htm
原始标题: 崔儒秀
段落序号: 2

==================================================

万历二十六年进士。历户部郎中，迁开原兵备佥事。时开原已失，儒秀募壮士，携家辞墓行。经略袁应泰以兵马甲仗不足恃为忧，儒秀曰：“恃人有必死之心耳。”应泰深然之。辽阳被围，分守东城，矢集如雨，不少却。会兵溃，儒秀痛哭，戎服北向拜，自经。事闻，赐恤视何廷魁，赐祠曰愍忠，以陈辅尧、段展配祀。
