标题: 四川(1)
章节类型: 志
卷数: 1222
URL: https://www.xuges.com/ls/mingshi/2253.htm
原始标题: ·四川
段落序号: 32

==================================================

威州（元以州治保宁县省入。明玉珍复置县。）洪武二十年五月复省县入州。（旧治在西北凤坪里，宣德三年六月迁於保子冈河西。十年六月又迁於保子冈河东千户所城内。东南有定廉山，盐溪出焉。又西南有雪山，亦曰西山。北有汶江，西北有赤水，北有平谷水，俱流入焉。东有通化县，洪武三年省。西北有保子关、彻底关。西南有镇夷关。）东南距府四百五十里。领县一：
