标题: 贵州(2)
章节类型: 志
卷数: 1251
URL: https://www.xuges.com/ls/mingshi/2282.htm
原始标题: (2)
段落序号: 5

==================================================

平越军民府（元平月长官司。）洪武十四年置平越守御千户所。十五年闰二月改为平越卫。十七年二月升军民指挥使司。领长官司五，属四川布政司，寻属贵州都司。万历二十九年四月置平越军民府於卫城，以播州地益之，属贵州布政司。（东有峨黎山，又有七盘坡。东南有麻哈江，其上源即黄平州之两岔江。南有马场江，又有羊场河，俱东入於麻哈江。南有武胜关。西南有通津关。东南有羊场关。）领卫二，州一，县三，长官司二。西距布政司百八十里。
