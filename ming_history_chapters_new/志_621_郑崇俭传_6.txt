标题: 郑崇俭传
章节类型: 志
卷数: 621
URL: https://www.xuges.com/ls/mingshi/1261.htm
原始标题: 郑崇俭
段落序号: 6

==================================================

帝自即位以来，诛总督七人，崇俭及袁崇焕、刘策、杨一鹏、熊文灿、范志完、赵光抃也。帝愤寇日炽，用法益峻，功罪不假贷，而疆事寝坏，卒至于亡。福王时，给事中李清言：“崇俭未失一城、丧一旅，因他人巧卸，遂服上刑。群臣微知其冤，无敢讼言者，臣甚痛之。”崇俭冤始白。
