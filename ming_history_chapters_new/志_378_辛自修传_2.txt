标题: 辛自修传
章节类型: 志
卷数: 378
URL: https://www.xuges.com/ls/mingshi/0969.htm
原始标题: 辛自修
段落序号: 2

==================================================

万历六年，起应天府丞，再迁光禄卿。以右佥都御史巡抚保定六府。奏减均徭里甲银六万两，增筑雄、任丘二县堤，以御滹沱水患。每岁防秋，巡抚移驻易州，征所部供费，防秋已罢，征如故，自修奏已之。入历大理卿，兵部左、右侍郎，擢南京右都御史。御史沈汝梁者，巡视下江，用馈遗为名，尽括所部赎鍰，自修劾奏之。帝方欲惩贪吏，乃命逮治汝梁，而召自修为左都御史。
