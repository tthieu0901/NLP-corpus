标题: 范希正传
章节类型: 志
卷数: 768
URL: https://www.xuges.com/ls/mingshi/1440.htm
原始标题: ·范希正
段落序号: 2

==================================================

宣德三年举贤良方正，授曹县知县。有奸吏受赇，希正按其罪，械送京师。吏反诬希正他事，坐逮。曹民八百余人诣京白通政司，言希正廉能，横为奸吏诬枉。侍郎许廓以公事过曹，曹父老二百余人遮道稽颡，泣言朝廷夺我贤令。事并闻，帝乃释希正使还县。
