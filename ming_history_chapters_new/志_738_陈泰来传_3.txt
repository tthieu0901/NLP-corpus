标题: 陈泰来传
章节类型: 志
卷数: 738
URL: https://www.xuges.com/ls/mingshi/1399.htm
原始标题: 陈泰来
段落序号: 3

==================================================

十五年冬，都城戒严，泰来陈战守数策。总督赵光抃言泰来与同官荆祚永素晰边情，行间奏报，宜敕二臣参预，报可。泰来又自请假兵一万，肃清辇毂。帝壮之，即改授兵科，出视诸军战守方略，召对中左门。至军中，奏界岭失事状，劾副将柏永镇论死。以功迁吏科右给事中，乞假归。
