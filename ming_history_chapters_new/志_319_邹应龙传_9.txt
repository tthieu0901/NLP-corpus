标题: 邹应龙传
章节类型: 志
卷数: 319
URL: https://www.xuges.com/ls/mingshi/0891.htm
原始标题: 邹应龙
段落序号: 9

==================================================

应龙有才气，初以劾严嵩得名，骤致通显。及为太常，省牲北郊，东厂太监冯保传呼至，导者引入，正面爇香，俨若天子。应龙大骇，劾保僣肆，保深衔之。至是，京察自陈，保修郤，令致仕。临安土官普崇明、崇新兄弟构争。崇明引广南侬兵为助，崇新则召交兵。已，交兵退，侬兵尚留，应龙命部将杨守廉往剿。守廉掠村聚，杀人。侬贼乘之，再败官军，人以咎应龙。应龙闻罢官，不俟代径归。代者王凝欲自以为功，力排应龙。给事中裴应章遂劾应龙偾事。巡按御史郭廷梧雅不善应龙，勘如凝言。应龙遂削籍，卒于家。
