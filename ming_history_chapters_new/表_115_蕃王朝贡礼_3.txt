标题: 蕃王朝贡礼
章节类型: 表
卷数: 115
URL: https://www.xuges.com/ls/mingshi/2378.htm
原始标题: 蕃王朝贡礼
段落序号: 3

==================================================

二十七年四月，以旧仪烦，命更定。凡蕃国来朝，先遣礼部官劳于会同馆。明日，各具其国服，如尝赐朝服者则服朝服，于奉天殿朝见。行八拜礼毕，即诣文华殿朝皇太子，行四拜礼。见亲王亦如之，王立受，答后二拜。从官随蕃王后行礼。凡遇宴会，蕃王居侯伯之下。
