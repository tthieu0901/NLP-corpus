标题: 蹇义传
章节类型: 志
卷数: 98
URL: https://www.xuges.com/ls/mingshi/0301.htm
原始标题: 卷32 蹇义
段落序号: 6

==================================================

帝征乐安，义、原吉及诸学士皆从，预军中机务，赐鞍马甲胄弓剑。及还，赉予甚厚。三年从巡边还。帝以义、原吉、士奇、荣四人者皆已老，赐玺书曰：“卿等皆祖宗遗老，畀辅朕躬。今黄发危齿，不宜复典冗剧，伤朝廷优老待贤之礼。可辍所务，朝夕在朕左右讨论至理，共宁邦家。官禄悉如旧。”明年，郭琎代为尚书。寻以胡濙言，命义等四人议天下官吏军民建言章奏。复赐义银章，文曰“忠厚宽宏”。七年诏有司为义营新第于文明门内。
