标题: 忠义传序
章节类型: 志
卷数: 845
URL: https://www.xuges.com/ls/mingshi/1570.htm
原始标题: 卷168 忠义传序
段落序号: 3

==================================================

迨庄烈之朝，运丁阳九，时则内外诸臣，或陨首封疆，或致命阙下，蹈死如归者尤众。今就有明一代死义死事之臣，博采旁搜，汇次如左。同死者，各因事附见。其事实繁多及国家兴亡所系，或连属他传，本末始著，与夫直谏死忠，疏草传诵人口，概具前帙。至若抒忠胜国，抗命兴朝，稽诸前史，例得并书。
