标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 8

==================================================

聿键好学，通典故，然权在郑氏，不能有所为。是年八月，芝龙议简战守兵二十余万，计饷不支其半。请预借两税一年，令群下捐俸，劝绅士输助，征府县银谷未解者。官吏督迫，闾里骚然。又广开事例，犹苦不足。仙霞岭守关兵仅数百人，皆不堪用。聿键屡促芝龙出兵，辄以饷诎辞。久之，芝龙知众论不平，乃请以鸿逵出浙东，彩出江西，各拥兵数千，号数万。既行，托候饷，皆行百里而还。先是，黄道周知芝龙无意出师，自请行，从广信趋婺源，兵溃死，事详《道周传》。
