标题: 李应祥童元镇传
章节类型: 志
卷数: 544
URL: https://www.xuges.com/ls/mingshi/1174.htm
原始标题: 李应祥童元镇
段落序号: 4

==================================================

无何，遵罢，徐元泰代。檄谕之，使三反，番不应。窥蒲江关，断归水崖、黄土坎道，筑墙五哨沟，绝东南声援。见官军少，相顾笑曰：“如此磨子兵，奈我何？”磨子者，谓屡旋转而数不增也。其冬突平夷堡，掠良民，刳其肠，绕二牛角，牛奔，肠寸裂。明年正月，遂围蒲江关，炮毁雉堞。守将朱文达出，斩数十人。贼稍解，东南路始通。
