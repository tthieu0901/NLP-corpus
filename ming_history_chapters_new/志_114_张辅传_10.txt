标题: 张辅传
章节类型: 志
卷数: 114
URL: https://www.xuges.com/ls/mingshi/0341.htm
原始标题: 卷37 张辅
段落序号: 10

==================================================

仁宗即位，掌中军都督府事，进太师，并支二俸。寻命辅所受太师俸于北京仓支给。时百官俸米皆给于南京，此盖特恩云。成祖丧满二十七日，帝素冠麻衣以朝。而群臣皆已从吉，惟辅与学士杨士奇服如帝。帝叹曰：“辅，武臣也，而知礼过六卿。”益见亲重。寻命知经筵事，监修《实录》。
