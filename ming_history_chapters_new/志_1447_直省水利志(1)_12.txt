标题: 直省水利志(1)
章节类型: 志
卷数: 1447
URL: https://www.xuges.com/ls/mingshi/2586.htm
原始标题: ·直省水利
段落序号: 12

==================================================

丽水民言：“县有通济渠，截松阳、遂昌诸溪水入焉。上、中、下三源，流四十八派，溉田二千馀顷。上源民泄水自利，下源流绝，沙壅渠塞。请修堤堰如旧。”部议从之。齐东知县张升言：“小清河洪水冲决，淹没诸盐场及青州田。请浚上流，修长堤，使水行故道。”皇太子遣官经理之。鄜州民言：“洛水横决而西，冲塌州城东北隅。请浚故道，循州东山麓南流。”从之。
