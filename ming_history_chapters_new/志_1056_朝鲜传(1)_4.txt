标题: 朝鲜传(1)
章节类型: 志
卷数: 1056
URL: https://www.xuges.com/ls/mingshi/1997.htm
原始标题: ·朝鲜
段落序号: 4

==================================================

五年表请遣子弟入太学，帝曰：“入学固美事，但涉海远，不欲者勿强。”贡使洪师范、郑梦周等一百五十余人来京，失风溺死者三十九人，师范与焉。帝悯之，遣元枢密使延安答里往谕入贡毋数。而颛复遣其门下赞成事姜仁裕来贡马，其贺正旦使金湑等已先至，帝悉遣还。谓中书省臣曰：“高丽贡献繁数，既困敝其民，而涉海复虞覆溺。宜遵古诸侯之礼，三年一聘。贡物惟所产，毋过侈。其明谕朕意。”
