标题: 方震孺传
章节类型: 志
卷数: 553
URL: https://www.xuges.com/ls/mingshi/1184.htm
原始标题: 方震孺
段落序号: 6

==================================================

有主事徐大化者，忠贤党也，劾震孺曰“攘差”。都御史邹元标奋笔曰：“方御史保全山海，无过且有社稷功。”给事中郭兴治遂借道学以逐元标。元标去，震孺亦即罢归。明年，忠贤、广微兴大狱，再募劾方御史者，兴治再论震孺河西赃私。逮问掠治，坐赃六千有奇，拟绞。而扬州守刘铎咒诅之狱又起，遂诬震孺与交通，坐大辟，系狱。有逻卒时时佐震孺饮啖，问之，则曰：“小人有妻，闻公精忠，手治以献者也。”辄报珰曰：“某病革，某濒死。”珰以是防益疏。
