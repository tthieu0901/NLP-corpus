标题: 循吏传序
章节类型: 志
卷数: 757
URL: https://www.xuges.com/ls/mingshi/1420.htm
原始标题: 卷164 循吏传序
段落序号: 3

==================================================

神宗末年，征发频仍，矿税四出，海内骚然烦费，郡县不克修举厥职。而庙堂考课，一切以虚文从事，不复加意循良之选。吏治既以日媮，民生由之益蹙。仁、宣之盛，邈乎不可复追，而太祖之法蔑如矣。重内轻外，实政不修，谓非在上者不加之意使然乎！
