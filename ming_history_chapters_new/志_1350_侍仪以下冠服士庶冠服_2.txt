标题: 侍仪以下冠服士庶冠服
章节类型: 志
卷数: 1350
URL: https://www.xuges.com/ls/mingshi/2447.htm
原始标题: 侍仪以下冠服士庶冠服
段落序号: 2

==================================================

校尉冠服：洪武三年定制，执仗之士，首服皆缕金额交脚幞头，其服有诸色辟邪、宝相花裙袄，铜葵花束带，皂纹靴。六年，令校尉衣只孙，束带，幞头，靴鞋。只孙，一作质孙，本元制，盖一色衣也。十四年改用金鹅帽，黑漆戗金荔枝铜钉样，每五钉攒就，四面稍起边襕，鞓青紧束之。二十二年，令将军、力士、校尉、旗军常戴头巾或榼脑。二十五年，令校尉、力士上直穿靴，出外不许。
