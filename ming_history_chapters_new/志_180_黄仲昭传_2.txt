标题: 黄仲昭传
章节类型: 志
卷数: 180
URL: https://www.xuges.com/ls/mingshi/0576.htm
原始标题: 黄仲昭
段落序号: 2

==================================================

仲昭性端谨，年十五六即有志正学。登成化二年进士，改庶吉士，授编修。与章懋、庄昶同以直谏被杖，谪湘潭知县。在道，用谏官言，改南京大理评事。两京诸司隶卒率放还而取其月钱，为故事，惟仲昭与罗伦不敢。御史纵子弟取赂，刑部曲为地，仲昭驳正之。有群掠民妇转鬻者，部坐首恶一人，仲昭请皆坐。连遭父母丧，不离苫块者四年。服除，以亲不逮养，遂不出。
