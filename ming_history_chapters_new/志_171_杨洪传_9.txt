标题: 杨洪传
章节类型: 志
卷数: 171
URL: https://www.xuges.com/ls/mingshi/0527.htm
原始标题: 卷56 杨洪
段落序号: 9

==================================================

俊，初以舍人从军。正统中累官署都指挥佥事，总督独石、永宁诸处边务。景帝即位，给事中金达奉使独石，劾俊贪侈，乃召还。也先犯京师，俊败其别部于居庸，进都督佥事。寻充右参将，佐朱谦镇宣府。太监喜宁数诱敌入寇，中朝患之，购擒斩宁者赏黄金千两，白金二万两，爵封侯。宁为都指挥江福所获，而俊冒其功。廷臣请如诏。帝以俊边将，职所当为，不允。加右都督，赐金币。
