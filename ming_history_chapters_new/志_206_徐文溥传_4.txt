标题: 徐文溥传
章节类型: 志
卷数: 206
URL: https://www.xuges.com/ls/mingshi/0672.htm
原始标题: 徐文溥
段落序号: 4

==================================================

初，帝听中官崔瑶、史宣、刘瑯、于喜诬奏，先后逮知府翟唐，部曹王銮、王瑞之，御史施儒、张经等，又入中官王堂谮，下佥事韩邦奇狱。文溥言：“朝廷刑威所及，乃在奄侍一言。旗校绎络于道途，缙绅骈首于狴犴，远近震骇，上下屏气。向一瑾乱政于内，今数瑾纵横于外。乞并下堂法司，且追治瑶等诬罔罪。”帝不听，遂引疾去。
