标题: 乘舆临王公大臣丧仪
章节类型: 表
卷数: 134
URL: https://www.xuges.com/ls/mingshi/2405.htm
原始标题: 乘舆临王公大臣丧仪
段落序号: 1

==================================================

凡王公大臣讣奏，太史监择皇帝临丧日期。拱卫司设大次于丧家大门外，设御座于正厅中。有司设百官次于大次之左右。侍仪司设百官陪立位于厅前左右，引礼四人位于百官之北，东西向。设丧主以下拜位于厅前，主妇以下哭位于殡北幔中。其日，銮驾至大次，降辂，升舆，入易素服。百官皆易服，先入就厅前，分班侍立。御舆出次。
