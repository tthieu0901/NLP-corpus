标题: 艾万年传
章节类型: 志
卷数: 675
URL: https://www.xuges.com/ls/mingshi/1322.htm
原始标题: 卷152 艾万年
段落序号: 5

==================================================

次则行坚壁清野之法，困贼于死地，然后可言抚。盖群贼携妻挈子，无城栅，无辎重，暮楚朝秦，传食中土，以剽掠为生。诚令附近村屯移入城郭，储精兵火器以待之，贼衣食易尽，生理一绝，鸟惊鼠窜。然后选精锐，据要害以击之；或体陛下好生之心，诛厥渠魁，宥其协从，不伤仁，不损威，乃抚剿良策。
