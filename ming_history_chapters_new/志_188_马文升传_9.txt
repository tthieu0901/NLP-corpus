标题: 马文升传
章节类型: 志
卷数: 188
URL: https://www.xuges.com/ls/mingshi/0609.htm
原始标题: 马文升
段落序号: 9

==================================================

土鲁番既袭执陕巴，而令牙兰据守哈密，僣称可汗，侵沙州，迫罕东诸部附己。文升议，此寇桀骜，不大创终不知畏，宜用汉陈汤故事袭斩之。察指挥杨翥熟番情，召询以方略。翥备陈罕东至哈密道路，请调罕东兵三千为前锋，汉兵三千继之，持数日粮，间道兼程进，可得志。文升喜，遂请于帝，敕发罕东、赤斤、哈密兵，令副总兵彭清将之，隶巡抚许进往讨，果克之，语详《进传》。
