标题: 南京官
章节类型: 志
卷数: 1394
URL: https://www.xuges.com/ls/mingshi/2506.htm
原始标题: ·南京官
段落序号: 2

==================================================

吏部。尚书一人，右侍郎一人。（六部侍郎，至弘治后始专设右。万历三年俱革。十一年复设。天启中，每部增侍郎一人。崇祯间革。）其属，司务厅，司务一人。文选、考功、验封、稽勋四清吏司，各郎中一人，主事一人。（验封、稽勋二司主事，后并革。）凡南京官，六年考察，考功掌之，不由北吏部。
