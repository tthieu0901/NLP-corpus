标题: 后妃传(6)
章节类型: 表
卷数: 41
URL: https://www.xuges.com/ls/mingshi/0041.htm
原始标题: (6)
段落序号: 1

==================================================

英宗孝庄皇后钱氏，海州人。正统七年立为后。帝悯后族单微，欲侯之，后辄逊谢。故后家独无封。英宗北狩，倾中宫赀佐迎驾。夜哀泣吁天，倦即卧地，损一股。以哭泣复损一目。英宗在南宫，不自得，后曲为慰解。后无子，周贵妃有子，立为皇太子。英宗大渐，遗命曰：“钱皇后千秋万岁后，与朕同葬。”大学士李贤退而书之册。
