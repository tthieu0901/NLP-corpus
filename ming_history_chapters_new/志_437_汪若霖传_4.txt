标题: 汪若霖传
章节类型: 志
卷数: 437
URL: https://www.xuges.com/ls/mingshi/1053.htm
原始标题: 汪若霖
段落序号: 4

==================================================

赞曰：明至中叶以后，建言者分曹为朋，率视阁臣为进退。依阿取宠则与之比，反是则争。比者不容于清议，而争则名高。故其时端揆之地，遂为抨击之丛，而国是淆矣。虽然，所言之是非，阁臣之贤否，黑白判然，固非私怨恶之所得而加，亦非可尽委之沽直好事，谓人言之不足恤也。
