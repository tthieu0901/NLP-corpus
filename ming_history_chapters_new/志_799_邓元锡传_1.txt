标题: 邓元锡传
章节类型: 志
卷数: 799
URL: https://www.xuges.com/ls/mingshi/1495.htm
原始标题: 邓元锡
段落序号: 1

==================================================

邓元锡，字汝极，南城人。十五丧父，水浆不入口。十七行社仓法，惠其乡人。已为诸生，游邑人罗汝芳门，又走吉安，学于诸先达。嘉靖三十四年举于乡，复从邹守益、刘邦采、刘阳诸宿儒论学。后不复会试，杜门著述，逾三十年，《五经》皆有成书，闳深博奥，学者称潜谷先生。
