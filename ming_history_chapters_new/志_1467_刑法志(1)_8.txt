标题: 刑法志(1)
章节类型: 志
卷数: 1467
URL: https://www.xuges.com/ls/mingshi/2614.htm
原始标题: 14.刑法志
段落序号: 8

==================================================

又为丧服之图凡八：族亲有犯，视服等差定刑之轻重。其因礼以起义者，养母、继母、慈母皆服三年。殴杀之，与殴杀嫡母同罪。兄弟妻皆服小功，互为容隐者，罪得递减。舅姑之服皆斩衰三年，殴杀骂詈之者，与夫殴杀骂詈之律同。姨之子、舅之子、姑之子皆緦麻，是曰表兄弟，不得相为婚姻。
