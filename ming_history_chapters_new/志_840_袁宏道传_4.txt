标题: 袁宏道传
章节类型: 志
卷数: 840
URL: https://www.xuges.com/ls/mingshi/1564.htm
原始标题: ·袁宏道
段落序号: 4

==================================================

先是，王、李之学盛行，袁氏兄弟独心非之。宗道在馆中，与同馆黄辉力排其说。于唐好白乐天，于宋好苏轼，名其斋曰白苏。至宏道，益矫以清新轻俊，学者多舍王、李而从之，目为公安体。然戏谑嘲笑，间杂俚语，空疏者便之。其后，王、李风渐息，而钟、谭之说大炽。钟、谭者，钟惺、谭元春也。
