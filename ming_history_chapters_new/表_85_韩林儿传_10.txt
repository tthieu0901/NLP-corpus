标题: 韩林儿传
章节类型: 表
卷数: 85
URL: https://www.xuges.com/ls/mingshi/0085.htm
原始标题: 韩林儿
段落序号: 10

==================================================

初，太祖驻和阳，郭子兴卒，林儿牒子兴子天叙为都元帅，张天祐为右副元帅，太祖为左副元帅。时太祖以孤军保一城，而林儿称宋后，四方响应，遂用其年号以令军中。林儿殁，始以明年为吴元年。其年，遣大将军定中原，顺帝北走，距林儿亡仅岁余。林儿僣号凡十二年。
