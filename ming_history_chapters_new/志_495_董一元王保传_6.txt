标题: 董一元王保传
章节类型: 志
卷数: 495
URL: https://www.xuges.com/ls/mingshi/1118.htm
原始标题: 董一元王保
段落序号: 6

==================================================

蓟三协南营兵，戚继光所募也，调攻朝鲜，撤还，道石门，鼓噪，挟增月饷。保诱令赴演武场，击之，杀数百人，以反闻。给事中戴士衡、御史汪以时言南兵未尝反，保纵意击杀，请遣官按问。巡关御史马文卿庇保，言南兵大逆有十，尚书石星附会之，遂以定变功进保秩为真，荫子。督抚孙幰、李颐等亦进官受赐，时论尤之。
