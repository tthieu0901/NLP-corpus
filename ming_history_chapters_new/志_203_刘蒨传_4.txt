标题: 刘蒨传
章节类型: 志
卷数: 203
URL: https://www.xuges.com/ls/mingshi/0664.htm
原始标题: 卷71 刘蒨
段落序号: 4

==================================================

刘健、谢迁去位，蒨与刑科给事中吕翀各抗章乞留，语侵瑾。先是，兵科都给事中艾洪劾中官高凤侄得林营掌锦衣卫。诸疏传至南京守备武靖伯赵承庆所，应天尹陆珩录以示诸僚，兵部尚书林瀚闻而太息。于是给事中戴铣、御史薄彦徽等，各驰疏极谏，请留健、迁。瑾等大怒，矫旨逮铣、彦徽等，下诏狱鞫治，并蒨、翀、洪俱廷杖削籍，承庆停半禄闲住，瀚、珩贬秩致仕。既而列健、迁等五十三人为奸党，及翀、洪并预焉。
