标题: 鞑靼传(4)
章节类型: 志
卷数: 1106
URL: https://www.xuges.com/ls/mingshi/2071.htm
原始标题: (4)
段落序号: 18

==================================================

其年，炒花纠虎墩兔三犯辽东。虎墩兔者，居插汉儿地，亦曰插汉儿王子，元裔也。其祖打来孙始驻牧宣塞外，俺答方强，惧为所并，乃徙帐于辽，收福余杂部，数入掠蓟西，四传至虎墩兔，遂益盛。明年夏，炒花复合宰赛、暖兔以三万骑入掠，至平虏、大宁。既求抚赏，许之。
