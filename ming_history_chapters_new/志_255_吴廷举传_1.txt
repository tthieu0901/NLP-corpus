标题: 吴廷举传
章节类型: 志
卷数: 255
URL: https://www.xuges.com/ls/mingshi/0771.htm
原始标题: 吴廷举
段落序号: 1

==================================================

吴廷举，字献臣，其先嘉鱼人，祖戍梧州，遂家焉。成化二十三年登进士，除顺德知县。上官属修中贵人先祠，廷举不可。市舶中官市葛，以二葛与之，曰：“非产也。”中官大怒。御史汪宗器亦恶廷举，曰：“彼专抗上官，市名耳。”会廷举毁淫祠二百五十所，撤其材作堤，葺学宫、书院。宗器谓有所侵盗，执下狱。按之不得间，惭而止。为县十年，稍迁成都同知。忧归，补松江。
