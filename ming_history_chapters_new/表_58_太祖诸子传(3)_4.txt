标题: 太祖诸子传(3)
章节类型: 表
卷数: 58
URL: https://www.xuges.com/ls/mingshi/0058.htm
原始标题: (3)
段落序号: 4

==================================================

宣宗即位，济熿密遣人结高煦谋不轨，宁化王济焕告变。比擒高煦，又得济熿交通书，帝未之问也，而济熿所遣使高煦人惧罪及，走京师首实。内使刘信等数十人告济熿擅取屯粮十万余石，欲应高煦，并发其宫中诅咒事。济焕亦至是始知嫡母被弑，驰奏。遣人察实，召至京，示以诸所发奸逆状，废为庶人，幽凤阳。同谋官属及诸巫悉论死。时宣德二年四月也。
