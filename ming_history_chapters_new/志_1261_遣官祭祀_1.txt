标题: 遣官祭祀
章节类型: 志
卷数: 1261
URL: https://www.xuges.com/ls/mingshi/2293.htm
原始标题: 遣官祭祀
段落序号: 1

==================================================

洪武二十六年，定传制特遣仪。是日，皇帝升座如常仪，百官一拜。礼毕，献官诣拜位四拜，传制官由御前出宣制。如祭孔子，则曰：“某年月日，祭先师孔子大成至圣文宣王，命卿行礼。”祭历代帝王，则曰：“某年月日，祭先圣历代帝王，命卿行礼。”俯伏，兴，四拜，礼毕出。
