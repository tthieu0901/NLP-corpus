标题: 罗伦传
章节类型: 志
卷数: 179
URL: https://www.xuges.com/ls/mingshi/0574.htm
原始标题: 卷62 罗伦
段落序号: 3

==================================================

臣闻朝廷援杨溥故事，起复大学士李贤。臣窃谓贤大臣，起复大事，纲常风化系焉，不可不慎。曩陛下制策有曰：“朕夙夜拳拳，欲正大纲，举万目，使人伦明于上，风俗厚于下。”窃谓明人伦，厚风俗，莫先于孝。在礼，子有父母之丧，君三年不呼其门。子夏问：“三年之丧，金革无避，礼欤？”孔子曰：“鲁公伯禽有为为之也。今以三年之丧从其利者，吾弗知也。”陛下于贤，以为金革之事起复之欤？则未之有也。以大臣起复之欤？则礼所未见也。
