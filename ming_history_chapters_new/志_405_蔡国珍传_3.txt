标题: 蔡国珍传
章节类型: 志
卷数: 405
URL: https://www.xuges.com/ls/mingshi/1007.htm
原始标题: 蔡国珍
段落序号: 3

==================================================

初，杨巍为吏部，与内阁相比，得居位八年。自宋纁、陆光祖力与阁抗，权虽归部，身不容，故自纁至国珍卒未浃岁去，惟丕扬阅二年。时咸议阁臣怯，而惜纁等用未竟也。国珍素以学行称，风力不及孙鑨、陈有年，而清操似之，均为时望所属。家居十三年卒，年八十四。赠太子太保，谥恭靖。
