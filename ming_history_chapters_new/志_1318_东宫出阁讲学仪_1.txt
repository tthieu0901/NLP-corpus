标题: 东宫出阁讲学仪
章节类型: 志
卷数: 1318
URL: https://www.xuges.com/ls/mingshi/2367.htm
原始标题: 东宫出阁讲学仪
段落序号: 1

==================================================

太祖命学士宋濂授皇太子、诸王经于大本堂，后于文华后殿。世宗改为便殿，遂移殿东厢。天顺二年，定出阁仪。是日早，侍卫侍仪如常。执事官于文华后殿四拜，鸿胪官请皇太子升殿，师保等于丹陛上四拜。各官退出，内侍导皇太子至后殿升座，以书案进。侍班侍读讲官入，分班东西立。内侍展书，侍读讲官以次进读讲，叩头而退。
