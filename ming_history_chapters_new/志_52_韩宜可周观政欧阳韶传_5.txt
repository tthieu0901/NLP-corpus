标题: 韩宜可周观政欧阳韶传
章节类型: 志
卷数: 52
URL: https://www.xuges.com/ls/mingshi/0212.htm
原始标题: 韩宜可周观政欧阳韶
段落序号: 5

==================================================

前观政者，有欧阳韶，字子韶，永新人。荐授监察御史。有诏：日命两御史侍班。韶尝侍直，帝乘怒将戮人。他御史不敢言，韶趋跪殿廷下，仓卒不能措词，急捧手加额，呼曰：“陛下不可！”帝察韶朴诚，从之。未几，致仕，卒于家。
