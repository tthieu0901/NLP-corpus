标题: 刘世扬赵汉传
章节类型: 志
卷数: 289
URL: https://www.xuges.com/ls/mingshi/0838.htm
原始标题: 刘世扬赵汉
段落序号: 4

==================================================

赵汉，字鸿逵，平湖人。正德六年进士。授建昌推官。擢南京户科给事中，改兵科。嘉靖初，尚书林俊以执奏狱囚李凤阳，被旨诘责。汉因言：“太监崔文乱政，巧逞奸欺，不特庇一李凤阳而已。工部尚书赵璜发文家人罪。文辄捕其谍者，痛杖几死，曰‘此杖寄与赵尚书’，其无状至此。望急谴逐，毋为新政累。”不听。已，哭争“大礼”，系诏狱廷杖。
