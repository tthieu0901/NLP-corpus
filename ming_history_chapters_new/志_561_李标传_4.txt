标题: 李标传
章节类型: 志
卷数: 561
URL: https://www.xuges.com/ls/mingshi/1193.htm
原始标题: 卷134 李标
段落序号: 4

==================================================

李国𣚴，字元治，高阳人。万历四十一年进士。由庶吉士历官詹事。天启六年七月，超擢礼部尚书入阁。释褐十四年即登宰辅，魏忠贤以同乡故援之也。然国𣚴每持正论。刘志选劾张国纪以撼中宫，国𣚴言：“子不宜佐父难母，而况无间之父母乎！”国纪乃得免罪。御史方震孺及高阳令唐绍尧系狱，皆力为保全。崇祯初，以登极恩进左柱国、少师兼太子太师、吏部尚书、中极殿大学士。国子监生胡焕猷劾国𣚴等褫衣冠，国𣚴荐复之，时人称为长厚。元年五月得请归里，荐韩爌、孙承宗自代。卒，赠太保，谥文敏。宗道、景辰事见《黄立极传》中。
