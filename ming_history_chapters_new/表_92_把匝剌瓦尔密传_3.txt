标题: 把匝剌瓦尔密传
章节类型: 表
卷数: 92
URL: https://www.xuges.com/ls/mingshi/0092.htm
原始标题: 把匝剌瓦尔密
段落序号: 3

==================================================

未几，明师平四川，天下大定。太祖以云南险僻，不欲用兵。明年正月，北平守将以所得王遣往漠北使者苏成来献，太祖乃命待制王祎赍诏偕成往招谕。王待祎以礼。会元嗣君遣使脱脱来征饷，脱脱疑王有他意，因胁以危语。王遂杀祎而以礼敛之。逾三年，太祖复遣湖广参政吴云偕大军所获云南使臣铁知院等往。知院以己奉使被执，诱云改制书绐王。云不从，被杀。王闻云死，收其骨，送蜀给孤寺。
