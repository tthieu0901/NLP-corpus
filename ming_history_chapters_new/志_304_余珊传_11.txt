标题: 余珊传
章节类型: 志
卷数: 304
URL: https://www.xuges.com/ls/mingshi/0860.htm
原始标题: ·余珊
段落序号: 11

==================================================

正德朝，忠贤排斥，天下几危，赖陛下起而主持之。岂期一转瞬间，憸邪投隙而起。饰六艺以文奸言，假《周官》而夺汉政。坚白异同，模棱两可。是盖大奸似忠，大诈似信。王莽匿情于下士之日，安石垢面于入相之初。虽有圣哲，谁其辨之？臣恐正不敌邪，群阴日盛。此邪正之淆，其渐八也。
