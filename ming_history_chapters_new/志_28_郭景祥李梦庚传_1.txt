标题: 郭景祥李梦庚传
章节类型: 志
卷数: 28
URL: https://www.xuges.com/ls/mingshi/0174.htm
原始标题: 郭景祥李梦庚
段落序号: 1

==================================================

郭景祥，濠人。与凤阳李梦庚皆从渡江，典文书，佐谋议，分任行中书省左右司郎中。既同调浙东分省，寻复同入为大都督府参军。景祥性谅直，博涉书史，遇事敢言，太祖亲信之。尝曰：“景祥文吏，而有折冲御侮才，能尽忠于我，可大任也。”先是，克滁州、太平、溧阳。以城郭不完，辄命景祥董治之。既而和州守臣言，州城久废，命景祥相度，即故址城之，九旬而工毕。太祖以为能，授和州总制。景祥益治城隍楼橹，广屯田，练士卒，威望肃然。和遂为重镇。玺书褒劳。仕终浙江行省参政。
