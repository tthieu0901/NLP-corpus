标题: 胡宗宪传
章节类型: 志
卷数: 280
URL: https://www.xuges.com/ls/mingshi/0824.htm
原始标题: 胡宗宪
段落序号: 10

==================================================

当是时，江北、福建、广东皆中倭。宗宪虽尽督东南数十府，道远，但遥领而已，不能遍经画。然小胜，辄论功受赉无虚月。即败衄，不与其罪。三十八年，贼大掠温、台，别部复寇滨海诸县。给事中罗嘉宾、御史庞尚鹏奉诏勘之。言宗宪养寇，当置重典，帝不问。明年，论平汪直功，加太子太保。
