标题: 孙继鲁传
章节类型: 志
卷数: 275
URL: https://www.xuges.com/ls/mingshi/0815.htm
原始标题: 孙继鲁
段落序号: 2

==================================================

嘉靖二年进士。授澧州知州。坐事，改国子助教。历户部郎中，监通州仓。历知卫辉、淮安二府。织造中官过淮，继鲁与之忤。诬逮至京，大学士夏言救免。继鲁不谢，言不悦。改补黎平。擢湖广提学副使，进山西参政。数绳宗藩。暨迁按察使，宗藩百余人拥马发其装，敞衣外无长物，乃载酒谢过。迁陕西右布政使。
