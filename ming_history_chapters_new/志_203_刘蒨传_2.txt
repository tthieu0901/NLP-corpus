标题: 刘蒨传
章节类型: 志
卷数: 203
URL: https://www.xuges.com/ls/mingshi/0664.htm
原始标题: 卷71 刘蒨
段落序号: 2

==================================================

武宗践阼，未数月，渐改孝宗之政。蒨疏谏曰：“先帝大渐，召阁臣刘健、李东阳、谢迁于榻前，托以陛下。今梓宫未葬，德音犹存，而政事多乖，号令不信。张瑜、刘文泰方药弗慎，致先帝升遐，不即加诛，容其奏辨。中官刘瑯贻害河南，宜按治，仅调之蓟州。户部奏汰冗员，兵部奏革传奉，疏皆报罢。夫先帝留健等辅陛下，乃近日批答章奏，以恩侵法，以私掩公，是阁臣不得与闻，而左右近习阴有干预矣。愿遵遗命，信老成，政无大小，悉咨内阁，庶事无壅蔽，权不假窃。”报闻。
