标题: 方瑛陈友传
章节类型: 志
卷数: 156
URL: https://www.xuges.com/ls/mingshi/0484.htm
原始标题: 方瑛陈友
段落序号: 5

==================================================

瑛为将，严纪律，信赏罚，临阵勇敢，善抚士。士皆乐为用，以故数有功。廷臣言宜委以禁旅，乃召还，同石亨督京营军务。明年，琳奏瑛前守贵州，边境宁，苗蛮畏服，乞遣还。帝不许。未几，湖广苗叛，拜瑛平蛮将军，率京军讨之，而使御史张鹏侦其后。还奏，瑛所过秋毫不犯，帝大喜。
