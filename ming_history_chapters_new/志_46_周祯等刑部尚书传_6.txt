标题: 周祯等刑部尚书传
章节类型: 志
卷数: 46
URL: https://www.xuges.com/ls/mingshi/0205.htm
原始标题: 周祯等刑部尚书
段落序号: 6

==================================================

复初，字以善，溧水人。子贡裔也，从省文，称端氏。元末为小吏。常遇春镇金华，召致幕下。未几，辞去。太祖知其名，召为徽州府经历。令民自实田，汇为图籍，积弊尽刷。稍迁至磨勘司令。时官署新立，案牍填委，复初钩稽无遗。帝尝廷誉之。性严峭，人不敢干以私。僚属多贪败，复初独以清白免。洪武四年，超拜刑部尚书，用法平。杭州飞粮事觉，逮系百余人。诏复初往治，诚伪立辨，知府以下皆服罪。明年出为湖广参政。令民来归者，复其赋一年。流亡毕集。以治办闻。坐事召还，卒。子孝文，翰林待诏；孝思，翰林侍书。先后使朝鲜，并著清节，朝鲜人为立“双清馆”云。
