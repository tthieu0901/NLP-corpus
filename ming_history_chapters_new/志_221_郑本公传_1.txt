标题: 郑本公传
章节类型: 志
卷数: 221
URL: https://www.xuges.com/ls/mingshi/0710.htm
原始标题: 郑本公
段落序号: 1

==================================================

郑本公，朔州卫人。正德九年进士。历御史。武宗不豫，国本未建，本公请慎选宗室亲贤者正位东宫，系天下望。不报。世宗嗣位，及冬而乾清宫成，帝由文华殿入居之。本公上言：“事之可思者有六。是宫八年营构，一旦告成。陛下居安思危，当远群小，节燕游，以防一朝之患；重妃配，广继嗣，以为万世之计。慎终如始，兢兢业业，常若天祖之临；求言益切，访政益勤，用防壅蔽之患。持圣心，远货色，毋溺于鸩毒；重兴作，惜财力，永鉴于先朝。”帝嘉纳之。逾月，帝欲加兴献帝皇号，本公力言不可。嘉靖改元，出按辽东。劾罢副总兵张铭、都指挥周辅。还朝，论救给事中刘最，忤旨切责。二年十月，时享太庙，帝不亲行。本公与同官彭占祺极言遣代非宜，报闻。
