标题: 曹文诏传
章节类型: 志
卷数: 672
URL: https://www.xuges.com/ls/mingshi/1319.htm
原始标题: 卷151 曹文诏
段落序号: 11

==================================================

五月，帝遣中官孙茂霖为文诏内中军。贼犯沁水，文诏大败之，擒其魁大虎，又败之辽城毛岭山西。贼既屡败，乃避文诏锋，多流入河北。帝乃命文诏移师往讨。而贼已败邓玘兵于林县，文诏率五营军夜袭破之。七月大败怀庆贼柴陵村，馘其魁滚地龙，又追斩老回回于济源。
