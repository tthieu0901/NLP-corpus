标题: 苑马寺
章节类型: 志
卷数: 1399
URL: https://www.xuges.com/ls/mingshi/2511.htm
原始标题: 苑马寺
段落序号: 1

==================================================

苑马寺。卿一人，（从三品）少卿一人，（正四品）寺丞无定员，（正六品）其属，主簿一人，（从七品）各牧监，监正一人，（正九品）监副一人，（从九品）录事一人。各苑，圉长一人。（从九品）掌六监二十四苑之马政，而听于兵部。凡苑，视广狭为三等：上苑牧马万匹，中苑七千，下苑四千。凡牧地，曰草场，曰荒地，曰熟地，严禁令而封表之。凡牧人，曰恩军，曰队军，曰改编之军，曰充发之军，曰召募之军，曰抽选之军，皆籍而食之。凡马驹，岁籍其监苑之数，上于兵部，以听考课。监正、副掌监苑之牧事，圉长帅群长而阜蕃马匹。
