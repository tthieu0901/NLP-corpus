标题: 薛祥秦逵赵翥赵俊传
章节类型: 志
卷数: 49
URL: https://www.xuges.com/ls/mingshi/0208.htm
原始标题: 薛祥秦逵赵翥赵俊
段落序号: 1

==================================================

薛祥，字彦祥，无为人。从俞通海来归。渡江，为水寨管军镇抚。数从征有功。洪武元年转漕河南，夜半抵蔡河。贼骤至，祥不为动，好语谕散之。帝闻大喜。以方用兵，供亿艰，授京畿都漕运使，分司淮安。浚河筑堤，自扬达济数百里，徭役均平，民无怨言。有劳者立奏，授以官。元都下，官民南迁，道经淮安，祥多方存恤。山阳、海州民乱，驸马都尉黄琛捕治，诖误甚众。祥会鞫，无验者悉原之。治淮八年，民相劝为善。及考满还京，皆焚香，祝其再来，或肖像祀之。
