标题: 杨信民传
章节类型: 志
卷数: 168
URL: https://www.xuges.com/ls/mingshi/0517.htm
原始标题: 杨信民
段落序号: 2

==================================================

正统中，清军江西，还奏民隐五事，多议行。寻以王直荐，擢广东左参议。清操绝俗，尝行田野，访利弊为更置。性刚负气，按察使郭智不法，信民劾之下狱。黄翰代智，信民复发其奸。已，又劾佥事韦广，广遂讦信民，因与翰俱被逮。军民哗然，诣阙下乞留信民。诏复信民官，而翰、广鞫实，除名。
