标题: 王国宗庙
章节类型: 志
卷数: 1291
URL: https://www.xuges.com/ls/mingshi/2338.htm
原始标题: 王国宗庙
段落序号: 4

==================================================

嘉靖八年，秦王充燿言：“代懿王当祔庙，而自始封至今，已盈五庙之数，请定祧庙之制。”礼臣言：“亲王祧庙，古制未闻，宜推太庙祧祔之礼而降杀之。始封居中，百世不迁，以下四世，亲尽而祧。但诸侯无祧庙，祧主宜祔始祖之室，置椟藏之，每岁暮则出祧主合祭。”诏如议。
