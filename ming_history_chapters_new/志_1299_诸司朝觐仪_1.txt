标题: 诸司朝觐仪
章节类型: 志
卷数: 1299
URL: https://www.xuges.com/ls/mingshi/2346.htm
原始标题: 诸司朝觐仪
段落序号: 1

==================================================

明制，天下官三年一入朝。自十二月十六日始，鸿胪寺以次引见。二十五日后，每日方面官随常朝官入奉天门行礼，府州县官及诸司首领官吏、土官吏俱午门外行礼。正旦大朝以后，方面官于奉天殿前序立，知府以下，奉天门金水桥南序立，如常朝仪。
