标题: 雷縯祚传
章节类型: 志
卷数: 709
URL: https://www.xuges.com/ls/mingshi/1365.htm
原始标题: 雷縯祚
段落序号: 3

==================================================

疏入，帝益心动。命议旧计臣李待问、傅淑训，枢臣张国维及户科荆永祚，兵科沈迅、张嘉言罪，而召縯祚陛见。越数日，抵京。又数日入封，召志完、拱乾质前疏中语，拱乾为志完辨，帝颔之。问縯祚称功颂德者谁，对曰：“延儒招权纳贿，如起废、清狱、蠲租，皆自居为功。考选台谏，尽收门下。凡求总兵巡抚者，必先贿幕客董廷献。”帝怒，逮廷献，诛志完，而令縯祚还任。縯祚寻以忧去。
