标题: 黄河志(6)
章节类型: 志
卷数: 1438
URL: https://www.xuges.com/ls/mingshi/2572.htm
原始标题: (6)
段落序号: 11

==================================================

初，给事中杨廷兰因黄堌之决，请开泇河，给事中杨应文亦主其说。既而直隶巡按御史佴祺复言之。东星既开赵家圈，复采众说，凿泇河，以地多沙石，工未就而东星病。河既南徙，李吉口淤淀日高，北流遂绝，而赵家圈亦日就淤塞，徐、邳间三百里，河水尺馀，粮艘阻塞。
