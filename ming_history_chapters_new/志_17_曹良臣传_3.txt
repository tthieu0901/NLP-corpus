标题: 曹良臣传
章节类型: 志
卷数: 17
URL: https://www.xuges.com/ls/mingshi/0155.htm
原始标题: 曹良臣
段落序号: 3

==================================================

明年从伐蜀，克归州山寨，取容美诸土司。会周德兴拔茅冈覃垕寨，自白盐山伐木开道，出纸坊溪以趋夔州，进克重庆。明年从副将军文忠北征，至胪朐河，收其部藩。文忠帅良臣持二十日粮，兼程进至土剌河。哈剌章渡河拒战，少却。追至阿鲁浑河，敌骑大集。将士皆殊死战，敌大败走，而良臣与指挥周显、常荣、张耀皆战死。事闻，赠良臣安国公，谥忠壮，列祀功臣庙。子泰袭侯，坐蓝玉党死，爵除。
