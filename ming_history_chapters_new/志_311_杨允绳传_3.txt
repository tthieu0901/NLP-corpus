标题: 杨允绳传
章节类型: 志
卷数: 311
URL: https://www.xuges.com/ls/mingshi/0879.htm
原始标题: 杨允绳
段落序号: 3

==================================================

三十四年九月上疏言倭患，因推弊原，谓：“近者督抚命令不行于有司，非官不尊、权不重也。督抚莅任，例赂权要，名‘谢礼’。有所奏请，佐以苞苴，名‘候礼’。及俸满营迁，避难求去，犯罪欲弥缝，失事希芘覆，输贿载道，为数不赀。督抚取诸有司，有司取诸小民。有司德色以事上，督抚壎颜以接下。上下相蒙，风俗莫振。不肖吏又乾没其间，指一科十。孑遗待尽之民必将挺而为盗，陷忧不止海岛间也。”
