标题: 英宗朱祁镇前纪(2)
章节类型: 表
卷数: 17
URL: https://www.xuges.com/ls/mingshi/0016.htm
原始标题: (2)
段落序号: 37

==================================================

秋七月己丑，瓦剌也先寇大同，参将吴浩战死，下诏亲征。吏部尚书王直帅群臣谏，不听。癸巳，命郕王居守。是日，西宁侯宋瑛、武进伯朱冕与瓦剌战于阳和，败没。甲午，发京师。乙未，次龙虎台。军中夜惊。丁酉，次居庸关。辛丑，次宣府。群臣屡请驻跸，不许。丙午，次阳和。
