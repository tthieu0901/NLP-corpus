标题: 许天锡传
章节类型: 志
卷数: 205
URL: https://www.xuges.com/ls/mingshi/0671.htm
原始标题: 许天锡
段落序号: 11

==================================================

海阳周钥，弘治十五年进士。为兵科给事中，勘事淮安，与知府赵俊善。俊许贷千金，既而不与。时奉使还者，瑾皆索重贿。钥计无所出，舟行至桃源，自刎。从者救之，已不能言，取纸书“赵知府误我”，遂卒。事闻，系俊至京，责钥死状，竟坐俊罪。
