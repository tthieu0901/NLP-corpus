标题: 后妃传(7)
章节类型: 表
卷数: 42
URL: https://www.xuges.com/ls/mingshi/0042.htm
原始标题: (7)
段落序号: 2

==================================================

宪宗复立为太子，雅知后不欲废立，事之甚恭。因为帝言，迁之外王府，得尽携宫中所有而出。与周太后相得甚欢，岁时入宫，叙家人礼。然性刚执。一日，英宗问太监刘桓曰：“记有玉玲珑系腰，今何在？”桓言当在妃所。英宗命索之。后投诸井，对使者曰：“无之。”已而告人曰：“七年天子，不堪消受此数片玉耶！”已，有言后出所携钜万计，英宗遣使检取之，遂立尽。正德元年十二月薨，议祭葬礼。大学士王鏊曰：“葬以妃，祭以后。”遂合葬金山。明年上尊谥曰贞惠安和景皇后。
