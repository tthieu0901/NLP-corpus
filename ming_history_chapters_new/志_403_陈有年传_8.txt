标题: 陈有年传
章节类型: 志
卷数: 403
URL: https://www.xuges.com/ls/mingshi/1005.htm
原始标题: 陈有年
段落序号: 8

==================================================

故事，吏部尚书未有以他官起者。屠滽掌都察院，杨博、严清掌兵部，皆用原衔领之。南京兵部尚书杨成起掌南院，亦领以故衔。有年以右都御史起，盖帝欲用之，而政府阴抑之也。有年风节高天下。两世朊仕，无宅居其妻孥，至以油幙障漏。其归自江西，故庐火，乃僦一楼居妻孥，而身栖僧舍。其刻苦如此。
