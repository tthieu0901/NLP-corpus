标题: 解缙传
章节类型: 志
卷数: 95
URL: https://www.xuges.com/ls/mingshi/0292.htm
原始标题: 卷30 解缙
段落序号: 7

==================================================

陛下天资至高，合于道微。神怪妄诞，臣知陛下洞瞩之矣。然犹不免所谓神道设教者，臣谓不必然也。一统之舆图已定矣，一时之人心已服矣，一切之奸雄已慴矣。天无变灾，民无患害。圣躬康宁，圣子圣孙继继绳绳。所谓得真符者矣。何必兴师以取宝为名，谕众以神仙为征应也哉。
