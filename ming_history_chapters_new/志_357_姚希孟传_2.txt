标题: 姚希孟传
章节类型: 志
卷数: 357
URL: https://www.xuges.com/ls/mingshi/0940.htm
原始标题: 姚希孟
段落序号: 2

==================================================

天启初，震孟亦取上第，入翰林，甥舅并持清议，望益重。寻请假归。四年冬还朝，赵南星、高攀龙等悉去位，党祸大作，希孟郁郁不得志。其明年，以母丧归。甫出都，给事中杨所修劾其为缪昌期死党，遂削籍。魏忠贤败，其党倪文焕惧诛，使使持厚贿求解，希孟执而鸣之官。崇祯元年，起左赞善。历右庶子，为日讲官。
