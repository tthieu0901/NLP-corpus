标题: 湖广(2)
章节类型: 志
卷数: 1231
URL: https://www.xuges.com/ls/mingshi/2262.htm
原始标题: (2)
段落序号: 7

==================================================

沔阳州（元沔阳府，属荆湖北道宣慰司。）洪武九年四月降为州，以州治玉沙县省入，直隶湖广布政司，寻直隶河南。二十四年六月还直隶湖广。嘉靖十年十二月来属。（东南有黄蓬山，其下为黄蓬湖。南有大江。北有汉水。东有太白湖，州西十四湖之水悉汇焉，由汉阳县之沌口入於大江。又南有长夏河，江水支流也，亦曰夏水。西北有襄水，汉水支流也，至州东北潴口合流，东入於沔水。东有沙镇、西南有茅镇二巡检司。）西北距府三百二十五里。领县一：
