标题: 乐韶凤传
章节类型: 志
卷数: 36
URL: https://www.xuges.com/ls/mingshi/0190.htm
原始标题: 乐韶凤
段落序号: 7

==================================================

赞曰：明初之议礼也，宋濂方家居，诸仪率多陶安裁定。大祀礼专用安议，其余参汇诸说，从其所长：祫禘用詹同，时享用朱升，释奠、耕耤用钱用壬，五祀用崔亮，朝会用刘基，祝祭用魏观，军礼用陶凯。皆能援据经义，酌古准今，郁然成一代休明之治。虽折中断制，裁自上心，诸臣之功亦曷可少哉。
