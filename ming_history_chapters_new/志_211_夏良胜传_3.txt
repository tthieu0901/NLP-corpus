标题: 夏良胜传
章节类型: 志
卷数: 211
URL: https://www.xuges.com/ls/mingshi/0687.htm
原始标题: 夏良胜
段落序号: 3

==================================================

是时，天连曀昼晦，禁苑南海子水涌四尺余，桥下七铁柱皆折如斩。金吾卫都指挥佥事张英曰：“此变征也，驾出必不利。”乃肉袒戟刃于胸，囊土数升，持谏疏当跸道跪哭，即自刺其胸，血流满地。卫士夺其刃，缚送诏狱。问囊土何为？曰：“恐污帝廷，洒土掩血耳。”诏杖之八十，遂死。
