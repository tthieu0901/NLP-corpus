标题: 杨文岳传
章节类型: 志
卷数: 631
URL: https://www.xuges.com/ls/mingshi/1271.htm
原始标题: 杨文岳
段落序号: 6

==================================================

九月，文岳在汝宁，夜袭贼营有功。贼既灌开封，旋败孙传庭兵，以闰十一月悉众薄汝宁，老回回、革里眼、左金王等毕会。文岳遣都司康世德以轻骑侦贼，世德走还汝，将其步骑五百，夜纵火噪而奔。十三日，群贼并至，压汝宁五里而军。监军佥事孔贞会以川兵屯城东，文岳以保兵屯城西。贼兵进攻，相持一昼夜。川兵溃，杀伤数百。贼夺其马骡，悉众攻保兵，渐不支。佥事王世琮、知府傅汝为、通判朱国宝缒将士入城，副将贾悌、参将冯名圣亦掖文岳、贞会登城。
