标题: 袁继咸传
章节类型: 志
卷数: 724
URL: https://www.xuges.com/ls/mingshi/1384.htm
原始标题: 卷160 袁继咸
段落序号: 7

==================================================

有张亮者，四川人。举于乡。崇祯时，历榆林兵备参议，用荐改安庐兵备，监禁军讨贼，频有功。十七年擢右佥都御史，巡抚其地。福王既立，亮闻李自成兵败西奔，奏言贼势可乘，请解职视贼所向，督兵进讨，从之。寻召入京议事，复遣还任。明年四月，左梦庚陷安庆，亮被执。梦庚北行，挟亮与俱，乘间赴河死。
