标题: 蔡懋德传
章节类型: 志
卷数: 636
URL: https://www.xuges.com/ls/mingshi/1276.htm
原始标题: 蔡懋德
段落序号: 8

==================================================

文炳被杀，妻赵、妾李亦投井死，子兆梦甫数岁，贼掠去。士民以其忠臣子也，赎而归之。欲降刚中，不从，杀之。首即堕，复跃起丈余，贼皆辟易。贼适得新刀，拱辰睨之。问：“何睨！”曰：“欲得此斫头耳。”遂取斩之。康周巷战死，志泰不食死。自懋德而下，太原死事凡四十有六人，贼皆尸之城上。自成恨懋德之不降也，验其尸，以刃断颈而去。福王时，以懋德不守河为失策，乃谥忠襄，赐祭葬而不予赠荫，余赐恤有差。间考四十六人，行事多缺，姓名不传，莫得而次云。
