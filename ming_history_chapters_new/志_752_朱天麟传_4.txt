标题: 朱天麟传
章节类型: 志
卷数: 752
URL: https://www.xuges.com/ls/mingshi/1414.htm
原始标题: 朱天麟
段落序号: 4

==================================================

彭年尝论事王前，语不逊。王责以君臣之义，彭年勃然曰：“傥向者惠国以五千铁骑，鼓行而西，君臣义安在？”王变色，大恶之。彭年等谋攻去吉翔、邦传，权可独擅也。而堡居言路，有锋气，乃疏陈八事，劾庆国公邦传十可斩，文安侯吉翔，司礼中官庞天寿，大学士起恒、化澄与焉。起恒、化澄乞去，天麟奏留之。堡与给事中时魁等复相继劾起恒、吉翔、天寿无已。太后召天麟面谕，武冈危难，赖吉翔左右，令拟谕严责堡等。天麟为两解，卒未尝罪言者，而彭年辈怒不止。王知群臣水火甚，令盟于太庙，然党益固不能解。
