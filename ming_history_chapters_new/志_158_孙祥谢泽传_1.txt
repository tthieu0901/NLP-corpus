标题: 孙祥谢泽传
章节类型: 志
卷数: 158
URL: https://www.xuges.com/ls/mingshi/0492.htm
原始标题: 孙祥谢泽
段落序号: 1

==================================================

正统十年进士。授兵科给事中。擢右副都御史，守备紫荆关。也先逼关，都指挥韩青战死，祥坚守四日。也先由间道入，夹攻之，关破。祥督兵巷战，兵溃被杀，言官误劾祥弃城遁。寇退，有司修关，得其尸战地，焚而瘗之，不以闻。祥弟祺诣阙言冤，诏恤其家。成化改元，录其子绅为大理寺右评事。
