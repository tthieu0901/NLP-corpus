标题: 杨守陈传
章节类型: 志
卷数: 192
URL: https://www.xuges.com/ls/mingshi/0619.htm
原始标题: 杨守陈
段落序号: 3

==================================================

孟子言“我非尧舜之道不敢陈于王前。”夫尧舜之道何道？《书》曰：“人心惟危，道心惟微，惟精惟一，允执厥中”，此尧、舜之得于内者深，而为出治之本也。询四岳，辟四门，明四目，达四聪，此尧、舜之资于外者博，而为致治之纲也。臣昔忝宫僚，伏睹陛下朗读经书，未尝勤睿问以究圣贤奥旨。儒臣略陈训诂，未尝进详说以极帝王要道。是陛下得于内者未深也。今视朝，所接见者，大臣之丰采而已。君子、小人之情状，小臣、远臣之才行，何由识？退朝所披阅者，百官之章奏而已。诸司之典则，群吏之情弊，何由见？宫中所听信者，内臣之语言而已。百官之正议，万姓之繁言，何由闻？恐陛下资于外者未博也。
