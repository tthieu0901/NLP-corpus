标题: 宋晟传
章节类型: 志
卷数: 115
URL: https://www.xuges.com/ls/mingshi/0349.htm
原始标题: 卷38 宋晟
段落序号: 5

==================================================

晟凡四镇凉州，前后二十余年，威信著绝域。帝以晟旧臣，有大将材，专任以边事，所奏请辄报可。御史劾晟自专。帝曰：“任人不专则不能成功，况大将统制一边，宁能尽拘文法。”即敕晟以便宜从事。晟尝请入朝。报曰：“西北边务，一以委卿，非召命，毋辄来。”寻命营河西牧地，及图出塞方略。会病卒，五年七月也。
