标题: 回回历法(2)
章节类型: 志
卷数: 1197
URL: https://www.xuges.com/ls/mingshi/2228.htm
原始标题: (2)
段落序号: 43

==================================================

求食甚定时（即食甚定分。）视其日合朔时，太阳度在立成（经纬时加减立成）左七宫，其时差，黑字减，白字加，在右七宫，白字减，黑字加，皆加减於子正至合朔时，得数命起正减之，得某时初正。馀通为秒，以一千乘之，以一百四下四除之，（六十分为一时，每日一千四百四十分，故以千乘之，又以一四四除之。）以六十约之，满百为刻，即食甚定时。
