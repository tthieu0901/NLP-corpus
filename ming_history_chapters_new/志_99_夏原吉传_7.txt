标题: 夏原吉传
章节类型: 志
卷数: 99
URL: https://www.xuges.com/ls/mingshi/0302.htm
原始标题: 夏原吉
段落序号: 7

==================================================

八年，帝北征，辅太孙留守北京，总行在九卿事。时诸司草创，每旦，原吉入佐太孙参决庶务。朝退，诸曹郎御史环请事。原吉口答手书，不动声色。北达行在，南启监国，京师肃然。帝还，赐钞币、鞍马、牢醴，慰劳有加。寻从还南京，命侍太孙周行乡落，观民间疾苦。原吉取齑黍以进，曰：“愿殿下食此，知民艰。”九载满，与蹇义皆宴便殿，帝指二人谓群臣曰：“高皇帝养贤以贻朕。欲观古名臣，此其人矣。”自是屡侍太孙，往来两京，在道随事纳忠，多所裨益。
