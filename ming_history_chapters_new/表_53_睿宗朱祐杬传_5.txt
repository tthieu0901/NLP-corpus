标题: 睿宗朱祐杬传
章节类型: 表
卷数: 53
URL: https://www.xuges.com/ls/mingshi/0053.htm
原始标题: 睿宗朱祐杬
段落序号: 5

==================================================

明年，修《献皇帝实录》，建世庙于太庙左。六年，以观德殿狭隘，改建崇先殿。七年，命璁等集《明伦大典》，成，加上尊谥曰恭睿渊仁宽穆纯圣献皇帝。亲制《显陵碑》，封松林山为纯德山，从祀方泽，次五镇，改安陆州为承天府。
