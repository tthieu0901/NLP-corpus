标题: 列女传(5)
章节类型: 志
卷数: 992
URL: https://www.xuges.com/ls/mingshi/1826.htm
原始标题: (5)
段落序号: 2

==================================================

刘氏，京师人。有松江人戍边者，诈称无妻，娶刘。既而遇赦归，绐刘曰：“吾暂归省。”久之不复至，刘抵松访之，夫拒不纳。刘哭曰：“良人弃我，我将安归。”乃翦发为尼，行乞市上，人多怜而周之。刘置一棺，夜卧棺中数十年。邻火起，刘入棺，呼曰：“乞与阖棺，以毕吾事。”遂焚死。
