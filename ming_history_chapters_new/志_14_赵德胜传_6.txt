标题: 赵德胜传
章节类型: 志
卷数: 14
URL: https://www.xuges.com/ls/mingshi/0150.htm
原始标题: 赵德胜
段落序号: 6

==================================================

张子明者，领兵千户也。洪都围久，内外隔绝，朱文正遣子明告急于应天。以东湖小渔舟从水关潜出，夜行昼止，半月始得达。太祖问友谅兵势。对曰：“兵虽盛，战斗死者不少。今江水日涸，贼巨舰将不利。援至可破也。”太祖谓子明：“归语而帅：坚守一月，吾自取之。”还至湖口，为友谅所获。令诱城中降，子明佯诺。至城下，大呼：“我张大舍。已见主上，令诸公坚守，救且至！”贼怒，攒槊杀之。追封忠节侯。
