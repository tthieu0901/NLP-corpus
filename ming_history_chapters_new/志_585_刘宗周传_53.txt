标题: 刘宗周传
章节类型: 志
卷数: 585
URL: https://www.xuges.com/ls/mingshi/1221.htm
原始标题: 卷138 刘宗周
段落序号: 53

==================================================

一曰振王纲，无以主恩伤臣纪。自陛下即位，中外臣工不曰从龙，则曰佐命。一推恩近侍，则左右因而秉权；再推恩大臣，则阁部可以兼柄；三推恩勋旧，则陈乞至今未已；四推恩武弁，则疆场视同儿戏。表里呼应，动有藐视朝廷之心；彼此雄长，即为犯上无等之习。礼乐征伐，渐不出自天子，所谓亵主恩而伤臣纪也。
