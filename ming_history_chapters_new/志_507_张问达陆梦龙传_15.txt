标题: 张问达陆梦龙传
章节类型: 志
卷数: 507
URL: https://www.xuges.com/ls/mingshi/1132.htm
原始标题: 张问达陆梦龙
段落序号: 15

==================================================

崇祯元年大计，忠贤党犹用事，镌二级调任。三年起副使，以故官分巡东兖道。盗起曹、濮间，讨斩其魁，余众悉降。迁右参政，守固原。梦龙慷慨好谈兵，以廓清群盗自负。七年夏，贼来犯，击却之。闰八月，贼陷隆德，杀知县费彦芳，遂围静海州。梦龙率游击贺奇勋、都司石崇德御之，抵老虎沟。贼初不满千，已而大至。梦龙所将止三百余人，被围数重，贼矢石如雨，突围不得出。二将抱梦龙泣，梦龙挥之曰：“何作此妇孺态！”大呼奋击，手馘数人，与二将俱战死。事闻，赠太仆卿。
