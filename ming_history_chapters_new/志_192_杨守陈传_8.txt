标题: 杨守陈传
章节类型: 志
卷数: 192
URL: https://www.xuges.com/ls/mingshi/0619.htm
原始标题: 杨守陈
段落序号: 8

==================================================

弘治初，召修《宪宗实录》，直经筵，再迁侍讲学士。给事中庞泮等以救知州刘逊悉下狱，吏部尚书屠滽奏遣他官摄之。守阯贻书，极诋滽失。十年大计京官。守阯时掌院事，言：“臣与掌詹事府学士王鏊，俱当听部考察。但臣等各有属员。进与吏部会考所属，则坐堂上，退而听考，又当候阶下。我朝优假学士，庆成侍宴，班四品上，车驾临雍，坐彝伦堂内，视三品，此故事也。今四品不与考察，则学士亦不应与。臣等职讲读择述，称否在圣鉴，有不待考察者。”诏可。学士不与考察，自守阯始。修《会典》，充副总裁。寻迁南京吏部右侍郎。尝署兵部，陈时弊五事。改署国子监。考绩入都，《会典》犹未成，仍留为总裁。事竣，迁左侍郎还任，进二秩。武宗立，引年乞休，不待报竟归，诏加尚书致仕。刘瑾乱政，夺其加官，瑾败乃复，久之卒。
