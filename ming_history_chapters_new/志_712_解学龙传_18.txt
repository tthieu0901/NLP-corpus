标题: 解学龙传
章节类型: 志
卷数: 712
URL: https://www.xuges.com/ls/mingshi/1368.htm
原始标题: 解学龙
段落序号: 18

==================================================

明年正月，学龙奉诏拟周钟、光时亨等各加一等，潘同春诸臣皆侯补小臣，受伪无据，仍执前律。当是时，马、阮必欲杀周钟。学龙欲缓其死，谋之次辅王铎，乘士英注籍上之，且请停刑。铎即拟俞旨，褒以详慎平允。士英闻之大怒，然事已无及。大铖暨其党张捷、杨维垣声言欲劾学龙，学龙引疾。命未下，保国公朱国弼、御史张孙振等诋其曲庇行私，遂削籍。
