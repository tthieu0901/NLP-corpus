标题: 杨守谦传
章节类型: 志
卷数: 277
URL: https://www.xuges.com/ls/mingshi/0818.htm
原始标题: 杨守谦
段落序号: 2

==================================================

守谦登嘉靖八年进士，授屯田主事。改职方，历郎中，练习兵计。出为陕西副使，改督学政，有声，就拜参政。未任，擢右佥都御史，巡抚山西。上言偏头、老营堡二所，余地千九百余顷，请兴举营田。因荐副使张镐为提调，牛种取给本土。帝称为忠，即报可。俄移抚延绥。请久任镐，终其事。其后二年，营田大兴。计秋获可当帑银十万，边关谷价减十五。守谦荐镐可大用，且言延绥、安定诸边可如例。户部请推行之九边。帝悦，命亟行之，录守谦、镐功。守谦未去延绥，而镐已巡抚宁夏矣。
