标题: 蹇义传
章节类型: 志
卷数: 98
URL: https://www.xuges.com/ls/mingshi/0301.htm
原始标题: 卷32 蹇义
段落序号: 1

==================================================

蹇义，字宜之，巴人，初名瑢。洪武十八年进士。授中书舍人，奏事称旨。帝问：“汝蹇叔后乎？”瑢顿首不敢对。帝嘉其诚笃，为更名义，手书赐之。满三载当迁，特命满九载，曰：“朕且用义。”由是朝夕侍左右，小心敬慎，未尝忤色。惠帝既即位，推太祖意，超擢吏部右侍郎。是时齐泰、黄子澄当国，外兴大师，内改制度，义无所建明。国子博士王绅遗书责之，义不能答。
