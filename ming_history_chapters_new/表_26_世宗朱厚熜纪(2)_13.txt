标题: 世宗朱厚熜纪(2)
章节类型: 表
卷数: 26
URL: https://www.xuges.com/ls/mingshi/0025.htm
原始标题: (2)
段落序号: 13

==================================================

二十七年春正月，把都儿寇广宁，参将阎振战死。癸未，以议复河套，逮总督陕西三边侍郎曾铣，杖给事中御史于廷。罢夏言。三月癸巳，杀曾铣，逮夏言。癸卯，出仇鸾于狱。夏五月丙戌，葬孝烈皇后。秋七月戊寅，京师地震。庚子，西苑进嘉谷，荐于太庙。八月丁巳，俺答犯大同，指挥顾相等战死，周尚文追败之于次野口。九月壬午，犯宣府，深入永宁、怀来、隆庆，守备鲁承恩等战死。乙未，免陕西被灾税粮。冬十月癸卯，杀夏言。十一月乙未，诏抚按官采生沙金。是年，日本入贡。
