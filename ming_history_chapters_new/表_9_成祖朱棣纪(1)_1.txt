标题: 成祖朱棣纪(1)
章节类型: 表
卷数: 9
URL: https://www.xuges.com/ls/mingshi/0008.htm
原始标题: 3.成祖朱棣纪
段落序号: 1

==================================================

成祖启天弘道高明肇运圣武神功纯仁至孝文皇帝讳棣，太祖第四子也。母孝慈高皇后。洪武三年，封燕王。十三年，之藩北平。王貌奇伟，美髭髯。智勇有大略，能推诚任人。二十三年，同晋王讨乃儿不花。晋王怯不敢进，王倍道趋迤都山，获其全部而还，太祖大喜，是后屡帅诸将出征，并令王节制沿边士马，王威名大振。
