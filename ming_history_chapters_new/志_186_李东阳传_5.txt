标题: 李东阳传
章节类型: 志
卷数: 186
URL: https://www.xuges.com/ls/mingshi/0605.htm
原始标题: 李东阳
段落序号: 5

==================================================

臣访之道路，皆言冗食太众，国用无经。差役频烦，科派重叠。京城土木繁兴，供役军士财力交殚，每遇班操，宁死不赴。势家巨族，田连郡县，犹请乞不已。亲王之藩，供亿至二三十万。游手之徒，托名皇亲仆从，每于关津都会大张市肆，网罗商税。国家建都于北，仰给东南，商贾惊散，大非细故。更有织造内官，纵群小掊击，闸河官吏莫不奔骇，鬻贩穷民所在骚然，此又臣所目击者。
