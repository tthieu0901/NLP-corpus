标题: 进表笺仪
章节类型: 表
卷数: 112
URL: https://www.xuges.com/ls/mingshi/2375.htm
原始标题: 进表笺仪
段落序号: 1

==================================================

明初定制，凡王府遇圣节及冬至、正旦，先期陈设毕。王冕服就位四拜，诣香案前跪。进表讫，复位，四拜，三舞蹈，山呼，又四拜。百官朝服随班行礼。进中宫笺仪如之，惟不舞蹈山呼。进皇太子笺，王皮弁服，行八拜礼，百官朝服随班行礼。
