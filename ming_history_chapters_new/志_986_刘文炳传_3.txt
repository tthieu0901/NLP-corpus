标题: 刘文炳传
章节类型: 志
卷数: 986
URL: https://www.xuges.com/ls/mingshi/1818.htm
原始标题: 刘文炳
段落序号: 3

==================================================

文炳母杜氏贤，每谓文炳等曰：“吾家无功德，直以太后故，受此大恩，当尽忠报天子。”帝遣文炳视凤阳祖陵，密谕有大事上闻。文炳归，奏史可法、张国维忠正有方略，宜久任，必能灭贼，后两人果殉国难。文炳谨厚不妄交，独与宛平太学生申湛然、布衣黄尼麓及驸马都尉巩永固善。时天下多故，流贼势益张，文炳与民麓等讲明忠义，为守御计。及李自成据三秦，破榆林，将犯京师。文炳知势不支，慷慨泣下，谓永固曰：“国事至此，我与公受国恩，当以死报。”
