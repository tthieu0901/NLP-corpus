标题: 朱希周传
章节类型: 志
卷数: 215
URL: https://www.xuges.com/ls/mingshi/0697.htm
原始标题: 朱希周
段落序号: 3

==================================================

其明年，由左侍郎迁南京吏部尚书。嘉靖六年，大计京官，南六科无黜者。桂萼素以议礼嗛希周，且恶两京言官尝劾己，因言希周畏势曲庇。希周言：“南京六科止七人，实无可去者。臣以言路私之固不可，如避言路嫌，诛责之，尤不可。且使举曹皆贤，必去一二人示公，设举曹皆不肖，亦但去一二人塞责乎？”因力称疾乞休。温旨许之，仍敕有司岁给夫廪。
