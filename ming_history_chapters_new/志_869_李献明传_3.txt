标题: 李献明传
章节类型: 志
卷数: 869
URL: https://www.xuges.com/ls/mingshi/1619.htm
原始标题: 李献明
段落序号: 3

==================================================

起潜，字用潜，进贤人。天启五年进士。初为武清知县，有诸生为人所讦，纳金酒瓮以献。起潜召学官及诸生贫者数人，置瓮庭中，谓之曰：“美酒不可独享，与诸生共之。”酒尽，金见，其人惶恐请罪，即以金分畀贫者。治县一年，有声，调繁遵化。坐事被劾，解官候代，遂及于难。
