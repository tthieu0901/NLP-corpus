标题: 徐世淳传
章节类型: 志
卷数: 898
URL: https://www.xuges.com/ls/mingshi/1653.htm
原始标题: 徐世淳
段落序号: 2

==================================================

世淳，崇祯中举人。十三年冬，历随州知州。州尝被贼，居民萧然。世淳知贼必复至，集士民誓以死守。会岁大荒，士多就食粥厂，叹曰：“可使士以馁失礼乎？”分粟振之。溃兵过随索饷，世淳授兵登陴，而单骑入见军帅曰：“军食不供，有司罪也。杀我足矣，请械我以见督师。”帅气夺，敛众去。
