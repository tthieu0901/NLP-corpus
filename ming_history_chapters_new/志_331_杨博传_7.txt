标题: 杨博传
章节类型: 志
卷数: 331
URL: https://www.xuges.com/ls/mingshi/0910.htm
原始标题: 卷97 杨博
段落序号: 7

==================================================

四十二年十月，寇拥众窥蓟州，声言犯辽阳。总督杨选帅师东，博檄止之。又手书三往，卒不从。博拊几曰：“败矣。”急征兵入援，寇已溃墙子岭，犯通州。帝叹曰：“庚戌事又见矣。”诸路兵先后至。命宣大总督江东统文武大臣分守皇城、京城，镇远侯顾寰以京营兵分布城内外。寇解而东，躏顺义、三河，饱掠去。援兵不发一矢，取道毙及零骑伤残者报首功。帝怏怏，谕博曰：“贼复饱飏，何以惩后？”遂诛选。博惧及，徐阶力保持之。帝念博前功，不罪。久之，改吏部尚书。
