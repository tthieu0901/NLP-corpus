标题: 田汝成传
章节类型: 志
卷数: 829
URL: https://www.xuges.com/ls/mingshi/1550.htm
原始标题: 田汝成
段落序号: 3

==================================================

汝成博学工古文，尤善叙述。历官西南，谙晓先朝遗事，撰《炎徼纪闻》。归田后，般桓湖山，穷浙西诸名胜，撰《西湖游览志》，并见称于时。他所论著甚多，时推其博洽。子艺蘅，字子暐。十岁从父过采石，赋诗有警句。性放诞不羁，嗜酒任侠。以岁贡生为徽州训导，罢归。作诗有才调，为人所称。
