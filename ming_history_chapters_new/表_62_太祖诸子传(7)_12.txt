标题: 太祖诸子传(7)
章节类型: 表
卷数: 62
URL: https://www.xuges.com/ls/mingshi/0062.htm
原始标题: (7)
段落序号: 12

==================================================

襄垣王逊燂，简王第五子，分封蒲州。诸王就藩后，非请命不得岁时定省。逊燂念大同不置，作《思亲篇》，词甚悲切。其后，宗人聪浼、聪泈、俊〈木难〉、俊榷、俊〈田朵〉、俊杓、俊噤、充焞，皆娴于文章。俊噤，字若讷，尤博学，有盛名，不慕荣利。姊陵川县君，适裴禹卿，地震城崩，禹卿死。县君以首触棺，呕血卒。年二十有一。诏谥贞节。
