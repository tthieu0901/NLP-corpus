标题: 常朝仪
章节类型: 志
卷数: 1296
URL: https://www.xuges.com/ls/mingshi/2343.htm
原始标题: 常朝仪
段落序号: 6

==================================================

嘉靖九年，令常朝官礼毕，内阁官由东陛、锦衣卫官由西陛升，立于宝座东西。有钦差官及外国人领敕，坊局官一人奉敕立内阁后，稍上，候领敕官辞，奉敕官承旨由左陛下，循御道授之。隆庆六年，诏以三六九日视朝。万历三年，令常朝日记注起居官四人，列于东班给事中上，稍前，以便观听。午朝，则列于御座西，稍南。
