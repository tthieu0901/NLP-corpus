标题: 萧授吴亮传
章节类型: 志
卷数: 155
URL: https://www.xuges.com/ls/mingshi/0483.htm
原始标题: 萧授吴亮
段落序号: 5

==================================================

英宗即位，命佩征蛮副将军印，镇守如故。念授年老，以都督佥事吴亮副之。正统元年，普定蛮阿迟等叛，僣称王，四出攻掠。授遣顾勇等捣其巢，破之。而广西蒙顾十六洞与湖广逃民相聚蜂起，授督兵围之。再战，悉擒斩其酋，余党就诛。捷闻，进右都督。上言：“靖州与广西接壤，时苦苗患。永乐、宣德间，尝储粮数万石，备军兴。比年储粮少。有警，发人徒转输，贼辄先觉，以故不能得贼。乞于清浪、靖州二卫，各增储五万石，庶缓急可借。”报可。
