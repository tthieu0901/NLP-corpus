标题: 蒋佳徵传
章节类型: 志
卷数: 893
URL: https://www.xuges.com/ls/mingshi/1648.htm
原始标题: 蒋佳徵
段落序号: 1

==================================================

蒋佳徵，灌阳人。天启四年举于乡。崇祯中，知盱眙县，有声。县故无城，佳徵知贼必至，训民为兵。十年秋，贼果来犯，设伏要害，亲率兵往诱，贼歼甚众。贼怒，环攻之，力战死。母闻之，亦投缳死。兵部议赠奉训大夫、尚宝少卿。未几，巡按御史言佳徵子忠母义，宜赐谥荫，以植伦常。乃建表忠祠，并母奉祀。
