标题: 刘炜尚褫传
章节类型: 志
卷数: 150
URL: https://www.xuges.com/ls/mingshi/0467.htm
原始标题: 刘炜尚褫
段落序号: 1

==================================================

刘炜，字有融，慈溪人。正统四年进士。授南京刑科给事中。副都御史周铨以私憾挞御史。诸御史范霖、杨永与尚褫等十人共劾铨，炜与同官卢祥等复劾之。铨下诏狱，亦讦霖、永及炜、祥等。王振素恶言官，尽逮下诏狱。霖、永坐绞，后减死。他御史或戍或谪。炜、祥事白留任，而铨已先瘐死。炜累进都给事中。
