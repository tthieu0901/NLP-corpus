标题: 五行志序
章节类型: 志
卷数: 1168
URL: https://www.xuges.com/ls/mingshi/2157.htm
原始标题: 2.五行志序
段落序号: 2

==================================================

孔子作《春秋》，纪异而说不书。彼刘、董诸儒之学，颇近于术数禨祥，本无足述。班氏创立此志，不得不详其学之本原。而历代之史，往往取前人数见之说，备列简端。揆之义法，未知所处。故考次洪武以来，略依旧史五行之例，著其祥异，而事应暨旧说之前见者，并削而不载云。
