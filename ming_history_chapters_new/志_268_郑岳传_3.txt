标题: 郑岳传
章节类型: 志
卷数: 268
URL: https://www.xuges.com/ls/mingshi/0797.htm
原始标题: 卷86 郑岳
段落序号: 3

==================================================

正德初，擢广西副使。土官岑猛当徙福建，据田州不肯徙。岳许为奏改近地，猛乃请自效。寻改广东。迁江西按察使，就迁左布政使。宸濠夺民田亿万计，民立砦自保。宸濠欲兵之，岳持不可。会提学副使李梦阳与巡按御史江万实相讦，岳承檄按之。梦阳执岳亲信吏，言岳子澐受赇，欲因以胁岳。宸濠因助梦阳奏其事，囚掠澐。巡抚任汉顾虑不能决，帝遣大理卿燕忠会给事中黎奭按问。忠等奏勘岳子私有迹，而梦阳挟制抚、按，俱宜斥。岳遂夺官为民。宸濠败，中外交荐，起四川布政使。以忧不赴。
