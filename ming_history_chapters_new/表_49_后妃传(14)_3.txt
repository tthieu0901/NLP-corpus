标题: 后妃传(14)
章节类型: 表
卷数: 49
URL: https://www.xuges.com/ls/mingshi/0049.htm
原始标题: (14)
段落序号: 3

==================================================

孝纯刘太后，庄烈帝生母也，海州人，后籍宛平。初入宫为淑女。万历三十八年十二月生庄烈皇帝。已，失光宗意，被谴，薨。光宗中悔，恐神宗知之，戒掖庭勿言，葬于西山。及庄烈帝长，封信王，追进贤妃。时庄烈帝居勖勤宫，问近侍曰：“西山有申懿王坟乎？”曰：“有。”“傍有刘娘娘坟乎？”曰：“有。”每密付金钱往祭。及即位，上尊谥曰孝纯恭懿淑穆庄静毗天毓圣皇太后，迁葬庆陵。
