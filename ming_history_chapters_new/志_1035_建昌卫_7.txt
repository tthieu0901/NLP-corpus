标题: 建昌卫
章节类型: 志
卷数: 1035
URL: https://www.xuges.com/ls/mingshi/1904.htm
原始标题: 建昌卫
段落序号: 7

==================================================

越巂卫，汉邛都及阑二县地。有奴诺城，即蜀汉时诸葛亮征蛮所筑以憩军者也。元置邛部安抚招讨司，已，改邛部州。满武中，岭真伯以招讨使来归，因改为邛部军民州。洪武二十五年置越巂军民指挥使司于邛部州，命指挥佥事李质领谪戍军士守之。二十六年置越巂卫。永乐元年改邛部为长官司，隶越巂卫。万历中，土官岭柏死，孽子应升负印去，柏妾沙氏争之不得。土目阿堆等拥沙氏，焚利济站庐舍，拥兵临城。总兵刘显率兵往抚之，沙氏悔祸，杀阿堆等自赎，显遂以印授之。后沙氏淫于族人阿祭，印复为升所夺。祭死。其子岭凤起嗾他番刺杀应升。镇守官因平蛮之师，诱凤起絷之，收其印，而诛从凤起为乱者百余人。印无所归，缄于库。部众无统，肆行为盗。普雄部众姑咱等乘势蜂起，邮传不通，远近震恐。十五年，镇巡官会师讨之，斩馘千数，凤起病死，其众争归附，因置平夷、归化二堡以居之。有镇西千户所。
