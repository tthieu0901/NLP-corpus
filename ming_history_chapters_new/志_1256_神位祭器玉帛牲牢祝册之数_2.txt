标题: 神位祭器玉帛牲牢祝册之数
章节类型: 志
卷数: 1256
URL: https://www.xuges.com/ls/mingshi/2287.htm
原始标题: 神位祭器玉帛牲牢祝册之数
段落序号: 2

==================================================

方丘。洪武二年夏至，正坛第一成，皇地祇，南向。第二成，东五岳，次四海，西五镇，次四渎。三年，奉仁祖配，位第一成，西向。坛下壝内，增祭天下山川。七年更定，内壝之内，东西各二坛。东四海，西四渎。次二坛，天下山川。内壝之外，东西各设天下神祇坛一。
