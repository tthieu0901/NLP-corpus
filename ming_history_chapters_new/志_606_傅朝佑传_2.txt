标题: 傅朝佑传
章节类型: 志
卷数: 606
URL: https://www.xuges.com/ls/mingshi/1244.htm
原始标题: 傅朝佑
段落序号: 2

==================================================

崇祯三年，考选给事中。永平初复，列上善后七事。帝采纳之，补授兵科。明年八月，疏劾首辅周延儒：“以机械变诈之心，运刑名督责之术。见佞则加之膝，结袁弘勋、张道浚为腹心；遇贤则坠之渊，摈钱象坤、刘宗周于草莽。倾陷正士，加之极刑，曰‘上意不测也’；攘窃明旨，播诸朝右，曰‘吾意固然也’。皇上因旱求言，则恐其扬己过，故削言官以立威；皇上慎密兵机，则欲其箝人口，故挫直臣以怵众。往时纠其罪恶者尽遭斥逐，而亲知乡曲遍列要津。大臣之道固如是乎？”忤旨切责。
