标题: 虞谦严本传
章节类型: 志
卷数: 104
URL: https://www.xuges.com/ls/mingshi/0313.htm
原始标题: 虞谦严本
段落序号: 2

==================================================

建文中请限僧道田，人无过十亩，余以均给贫民。从之。永乐初召为大理寺少卿。时有诏。建文中，上言改旧制者悉面陈。谦乃言前事请罪。帝见谦怖，笑曰：“此秀才辟老、佛耳。”释弗问。而僧道限田制竟罢。都察院论诓骗罪，准洪武榜例枭首以徇。谦奏：“比奉诏准律断罪，诓骗当杖流，枭首非诏书意。”帝从之。天津卫仓灾，焚粮数十万石。御史言主者盗用多，纵火自盖。逮几八百人，应死者百。谦白其滥，得论减。
