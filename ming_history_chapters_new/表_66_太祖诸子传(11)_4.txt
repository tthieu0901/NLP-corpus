标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 4

==================================================

安惠王楹，太祖第二十二子。洪武二十四年封。永乐六年就藩平凉。十五年薨。无子，封除。府僚及乐户悉罢，留典仗校尉百人守园。洪熙初，韩恭王改封平凉，就安王邸。英宗令官校隶韩，长史供安王祀，暇日给韩王子襄陵王冲秌使令。景泰五年，冲秌遂乞承安王祀。正德十二年嗣襄陵王征钤，请乐户祀安王。明年，乐平王征錏援征钤例以请。礼部言：“亲王有乐户。郡王别城居者，有事假鼓吹于有司。其附亲王国者，假乐户于长史司。”因并革安王供祀乐户。嘉靖二年，韩王旭櫏复为代请。帝以安王故，报可之。征钤卒，韩王融燧令长史革之。征钤长孙旭橦上言：“礼乐自天子出，韩王不宜擅予夺。”融燧亦言：“亲王、郡王礼乐宜有降杀。”帝曰：“乐户为安王祀也。”给如故。
