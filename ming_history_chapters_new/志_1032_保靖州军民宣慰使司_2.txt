标题: 保靖州军民宣慰使司
章节类型: 志
卷数: 1032
URL: https://www.xuges.com/ls/mingshi/1900.htm
原始标题: 保靖州军民宣慰使司
段落序号: 2

==================================================

永乐元年以保靖族属大虫可宜等互仇杀，遣御史刘从政赍敕抚谕之。三年，辰州卫指挥龚能等招谕筸子坪等三十五寨生苗廖彪等，各遣子入贡，因设筸子坪长官司，以彪为之，隶保靖。九年，宣慰彭勇烈遣人来贡。十二年，筸子坪贼吴者泥自称苗玉，与蛮民苗金龙等为乱，总兵梁福平之。未几，者泥子吴担竹复诱苗吴亚麻纠贵州答意诸蛮叛，都督萧授斩平之。二十一年，宣慰彭药哈俾遣人贡马。
