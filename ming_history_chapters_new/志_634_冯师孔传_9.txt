标题: 冯师孔传
章节类型: 志
卷数: 634
URL: https://www.xuges.com/ls/mingshi/1274.htm
原始标题: 冯师孔
段落序号: 9

==================================================

贼遂执秦王存枢，处其宫署，置百官，称王西安。坐王府中，日执士大夫拷掠，索金钱，分兵四出攻抄。有小吏邱从周者，长不及三尺，乘醉骂自成曰：“若一小民无赖，妄踞王府，将僣伪号，而所为暴虐若此，何能久！”贼怒，斫杀之。而布政使平湖陆之祺及里居吏部郎乾州宋企郊、提学佥事真宁巩焴皆降贼，得宠用。
