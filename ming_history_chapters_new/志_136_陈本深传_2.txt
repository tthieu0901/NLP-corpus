标题: 陈本深传
章节类型: 志
卷数: 136
URL: https://www.xuges.com/ls/mingshi/0431.htm
原始标题: 陈本深
段落序号: 2

==================================================

与况钟等同受敕为知府，本深知吉安。吉安多豪强，好讦讼。巨猾彭抟等十九人横闾里，本深遣人与相结。为具召与饮，伏壮士后堂，拉杀之，皆曳其尸以出，一府大惊。乐安大盗曾子良据大盘山，众万余。本深设伏大破之，斩子良。
