标题: 徐贞明传
章节类型: 志
卷数: 400
URL: https://www.xuges.com/ls/mingshi/1000.htm
原始标题: 徐贞明
段落序号: 3

==================================================

东南民素柔脆，莫任远戍。今数千里勾军，离其骨肉。而军壮出于户丁，帮解出于里甲，每军不下百金。而军非土著，志不久安，辄赂卫官求归。卫官利其赂，且可以冒饷也，因而纵之。是困东南之民，而实无补于军政也。宜仿匠班例，军户应出军者，岁征其钱，而召募土著以足之便。
