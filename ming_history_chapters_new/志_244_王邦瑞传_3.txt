标题: 王邦瑞传
章节类型: 志
卷数: 244
URL: https://www.xuges.com/ls/mingshi/0756.htm
原始标题: 王邦瑞
段落序号: 3

==================================================

仇鸾构邦瑞于帝，帝眷渐移。会鸾奏革蓟州总兵官李凤鸣、大同总兵官徐珏任，而荐京营副将成勋代凤鸣，密云副将徐仁代珏。旨从中下。邦瑞言：“朝廷易置将帅，必采之公卿，断自宸衷，所以慎防杜渐，示臣下不敢专也。且京营大将与列镇将不相统摄，何缘京营，乃黜陟各镇。今曲徇鸾请，臣恐九边将帅悉奔走托附，非国之福也。”帝不悦，下旨谯让。鸾又欲节制边将，罢筑蓟镇边垣。邦瑞皆以为不可。鸾大憾，益肆谗构。会邦瑞复陈安攘大计，遂严旨落职，以冠带办事。居数日，大计自陈。竟除名，以赵锦代。邦瑞去，鸾益横。明年诛死，锦亦坐党比遣戍，于是帝渐思之。逾十年，京营缺人，帝曰：“非邦瑞不可。”乃起故官。
