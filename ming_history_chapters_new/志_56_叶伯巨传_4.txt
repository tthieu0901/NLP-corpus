标题: 叶伯巨传
章节类型: 志
卷数: 56
URL: https://www.xuges.com/ls/mingshi/0217.htm
原始标题: 叶伯巨
段落序号: 4

==================================================

昔贾谊劝汉文帝，尽分诸国之地，空置之以待诸王子孙。向使文帝早从谊言，则必无七国之祸。愿及诸王未之国之先，节其都邑之制，减其卫兵，限其疆理，亦以待封诸王之子孙。此制一定，然后诸王有贤且才者入为辅相，其余世为藩屏，与国同休。割一时之恩，制万世之利，消天变而安社稷，莫先于此。
