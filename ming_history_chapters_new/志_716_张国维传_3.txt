标题: 张国维传
章节类型: 志
卷数: 716
URL: https://www.xuges.com/ls/mingshi/1373.htm
原始标题: 张国维
段落序号: 3

==================================================

十年三月，国维率龙等赴安庆，御贼酆家店，龙军数千悉没。贼东陷和州、含山、定远，攻陷六合，知县郑同元溃走，贼遂攻天长。国维见贼势日炽，请于朝，割安庆、池州、太平，别设巡抚，以可法任之。安庆不隶江南巡抚，自此始也。议者欲并割江浦、六合，俾国维专护江南，不许。
