标题: 张问达陆梦龙传
章节类型: 志
卷数: 507
URL: https://www.xuges.com/ls/mingshi/1132.htm
原始标题: 张问达陆梦龙
段落序号: 14

==================================================

天启四年，贵州贼未靖，总督蔡复一荐梦龙知兵，改右参政，监军讨贼，安邦彦犯普定。梦龙偕总兵黄钺以三千人御之。晓行大雾中，直前薄贼，贼大败。三山苗叛，思州告急。梦龙夜遣中军吴家相进捣贼巢，挝苗鼓，声振山谷，苗大奔溃，焚其巢而还。寻改湖广监军，迁广东按察使。上官建忠贤祠，列梦龙名，亟遣使铲去之。
