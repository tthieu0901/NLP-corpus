标题: 郑岳传
章节类型: 志
卷数: 268
URL: https://www.xuges.com/ls/mingshi/0797.htm
原始标题: 卷86 郑岳
段落序号: 1

==================================================

郑岳，字汝华，莆田人。弘治六年进士。授户部主事，改刑部主事。董天锡偕锦衣千户张福决囚，福坐天锡上，岳言其非体。且言：“纠劾非镇监职，而董让行之。太常本礼部属，而崔志端专之。内外效尤，益无忌惮”。忤旨，系狱。尚书周经、侍郎许进等救，不听。赎杖还职。寻进员外郎。许进督师大同，贵近恶其刚方，议代之。罢职总兵官赵袴谋起用，京军屡出无功。岳言进不可代，袴不可用，京军不可出。朝论韪之。
