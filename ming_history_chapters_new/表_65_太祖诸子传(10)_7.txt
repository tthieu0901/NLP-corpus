标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 7

==================================================

韩宪王松，太祖第二十子。洪武二十四年封国开原。性英敏，通古今，恭谨无过。永乐五年薨。以未之国，命葬安德门外。十年，子恭王冲𤊨嗣。时弃大宁三卫地，开原逼塞不可居。二十二年改封平凉。仁宗即位，召冲𤊨与弟襄陵王冲秌、乐平王冲烌入朝，各献诗颂。帝嘉悦，赐金币有差。宣宗初，请徙江南。不许。请蠲护卫屯租，建邸第。许之。遣主事毛俊经度，并建襄陵、乐平二邸及岷州广福寺。陕西守臣言岁歉，请辍工。帝令缮王宫，罢建寺役。平凉接边徼，间谍充斥，冲𤊨习边鄙利弊，正统元年上书极言边事。赐书褒答。五年薨。子怀王范圯嗣，九年薨。弟靖王范〈土仰〉嗣，景泰元年薨。子惠王征钋嗣。初，土木之变，冲秌赴京师勤王，会解严。下书慰劳。及成化六年，寇入河套，冲秌复请率子婿击贼。宪宗止之。冲𤊨兄弟并急王事，以藩禁严不用。自是宗臣无预兵事者。
