标题: 朱纨传
章节类型: 志
卷数: 279
URL: https://www.xuges.com/ls/mingshi/0822.htm
原始标题: 卷88 朱纨
段落序号: 7

==================================================

纨清强峭直，勇于任事。欲为国家杜乱源，乃为势家构陷，朝野太息。自纨死，罢巡视大臣不设，中外摇手不敢言海禁事。浙中卫所四十一，战船四百三十九，尺籍尽耗。纨招福清捕盗船四十余，分布海道，在台州海门卫者十有四，为黄岩外障，副使丁湛尽散遣之，撤备驰禁。未几，海寇大作，毒东南者十余年。
