标题: 吴沉桂彦良传
章节类型: 志
卷数: 39
URL: https://www.xuges.com/ls/mingshi/0196.htm
原始标题: 吴沉桂彦良
段落序号: 3

==================================================

洪武初，郡以儒士举，误上其名曰信仲，授翰林院待制。沉谓修撰王厘曰：“名误不更，是欺罔也。”将白于朝。厘言：“恐触上怒”。沉不从，牒请改正。帝喜曰：“诚悫人也。”遂眷遇之，召侍左右。以事降编修。给事中郑相同言：“故事启事东宫，惟东宫官属称臣，朝臣则否。今一体称臣，于礼未安。”沉驳之曰：“东宫，国之大本。尊东宫，所以尊主上也。相同言非是。”帝从之。寻以奏对失旨，降翰林院典籍。已，擢东阁大学士。
