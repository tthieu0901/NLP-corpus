标题: 汪乔年传
章节类型: 志
卷数: 630
URL: https://www.xuges.com/ls/mingshi/1270.htm
原始标题: 汪乔年
段落序号: 3

==================================================

十四年，擢右佥都御史，巡抚陕西。时李自成已破河南，声言入关。乔年疾驱至商、洛，不见贼。贼围开封，而三边总督傅宗龙亦至陕，议抽兵括饷，则关中兵食已尽，无以应。宗龙、乔年握手欷歔而别。未几，宗龙败殁于项城，乔年流涕叹曰：“傅公死，讨贼无人矣。”已，又闻诏擢乔年兵部右侍郎，总督三边军务，代宗龙。部檄踵至，趣出关。是时，关中精锐尽没于项城。乔年曰：“兵疲饷乏，当方张之寇。我出，如以肉喂虎耳。然不可不一出，以持中原心。”乃收散亡，调边卒，得马步三万人。
