标题: 黄河志(1)
章节类型: 志
卷数: 1433
URL: https://www.xuges.com/ls/mingshi/2567.htm
原始标题: ·黄河
段落序号: 13

==================================================

天顺元年修祥符护城大堤。五年七月，河决汴梁土城，又决砖城，城中水丈馀，坏官民舍过半。周王府宫人及诸守土官皆乘舟筏以避，军民溺死无算。襄城亦决县城。命工部侍郎薛远往视，恤灾户、蠲田租，公廨民居以次修理。明年二月，开祥符曹家溜，河势稍平。
