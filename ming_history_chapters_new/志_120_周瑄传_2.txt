标题: 周瑄传
章节类型: 志
卷数: 120
URL: https://www.xuges.com/ls/mingshi/0379.htm
原始标题: ·周瑄
段落序号: 2

==================================================

正统中，除刑部主事，善治狱。十三年迁员外郎。明年，帝北征。郎中当扈从者多托疾，瑄请行。六师覆没，瑄被创归，擢署郎中。校尉受赇纵盗，以仇人代。瑄辨雪之，抵校尉罪。外郡送囚，一日至八百人。瑄虑其触热，三日决遣之殆尽。
