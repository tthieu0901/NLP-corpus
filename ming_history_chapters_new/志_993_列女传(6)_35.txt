标题: 列女传(6)
章节类型: 志
卷数: 993
URL: https://www.xuges.com/ls/mingshi/1827.htm
原始标题: (6)
段落序号: 35

==================================================

江都程氏六烈。程煜节者，江都诸生也。其祖姑有适林者，其姑有适李者，其叔母曰刘氏、邹氏、胡氏。而煜节之妹曰程娥，未字。城被围，与刘约俱死，各以大带置袖中。城破，女理发更衣，再拜别其母，遂缢死。刘有女甫一岁，啼甚惨。刘乳之，复以糕饵一器置女侧，乃死。邹与胡亦同死。适林者，投井死。适李者，遭掠，绐卒至井旁，大骂投井死。时称一门六烈。
