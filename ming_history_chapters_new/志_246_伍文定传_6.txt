标题: 伍文定传
章节类型: 志
卷数: 246
URL: https://www.xuges.com/ls/mingshi/0760.htm
原始标题: 伍文定
段落序号: 6

==================================================

邢珣，当涂人，弘治六年进士。正德初，历官南京户部郎中。忤刘瑾，除名。瑾诛，起南京工部，迁赣州知府。招降剧盗满总等，授庐给田，抚之甚厚。后讨他盗，多藉其力。守仁征横水、桶冈，珣常为军锋。功最，增二秩。宸濠反，以重赏诱总。总执其使送珣，遂从珣共平宸濠。
