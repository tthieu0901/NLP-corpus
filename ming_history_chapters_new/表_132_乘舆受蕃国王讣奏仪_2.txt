标题: 乘舆受蕃国王讣奏仪
章节类型: 表
卷数: 132
URL: https://www.xuges.com/ls/mingshi/2403.htm
原始标题: ·乘舆受蕃国王讣奏仪
段落序号: 2

==================================================

凡塞外都督等官讣至，永乐间遣官赍香钞谕祭。后定例，因其奏请，给与表里祭文，令携归自祭。来京病故者，遣官谕祭或赐棺赐葬。后定年终类奏，遣官祭之。若在边殁于战阵者，不拘此例。凡外国使臣病故者，令所在官司赐棺及祭，或欲归葬者听。
