标题: 王以旂传
章节类型: 志
卷数: 243
URL: https://www.xuges.com/ls/mingshi/0754.htm
原始标题: 王以旂
段落序号: 2

==================================================

三边总督曾铣议复河套，大学士夏言主之。数下优旨奖铣，令以旂集廷臣议。以旂等力主铣议。议上，帝意忽变，严旨咎铣，令再议。以旂等惶恐，尽反前说。帝逮铣，令以旂代之。套寇自西海还，肆掠永昌，镇羌总兵官王继祖御却之。已，复来犯，并及镇番、山丹。部将蔡勋、马宗援三战皆捷。前后斩首一百四十余级。论功，荫以旂一子。已而寇数万复屯宁夏塞外，将大入。官军击之，斩首六十余级，寇宵遁。延绥、宁夏开马市，二镇市五千匹。其长狠台吉等约束所部，终市无哗。以旂以闻。诏大赉二镇文武将吏，以旂复赐金币。录延绥将士破敌功，再荫一子。在镇六年，修延绥城堡四千五百余所，又筑兰州边垣，加官至太子太保。比卒，军民为罢市。赠少保，谥襄敏，再予一子官。
