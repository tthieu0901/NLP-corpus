标题: 王得仁传
章节类型: 志
卷数: 153
URL: https://www.xuges.com/ls/mingshi/0474.htm
原始标题: 王得仁
段落序号: 1

==================================================

王得仁，名仁，以字行，新建人。本谢姓，父避仇外家，因冒王氏。得仁五岁丧母，哀号如成人。初为卫吏，以才荐授汀州府经历。廉能勤敏，上下爱之。秩满当迁，军民数千人乞留，诏增秩再任。居三年，推官缺，英宗从军民请，就令迁擢。数辩冤狱，却馈遗，抑镇守内臣苛索，政绩益著。
