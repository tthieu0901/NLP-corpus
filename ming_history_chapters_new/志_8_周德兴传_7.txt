标题: 周德兴传
章节类型: 志
卷数: 8
URL: https://www.xuges.com/ls/mingshi/0141.htm
原始标题: 周德兴
段落序号: 7

==================================================

居无何，帝谓德兴：“福建功未竟，卿虽老，尚勉为朕行。”德兴至闽，按籍佥练，得民兵十万余人。相视要害，筑城一十六，置巡司四十有五，防海之策始备。逾三年，归第，复令节制凤阳留守司，并训练属卫军士。诸勋臣存者，德兴年最高。岁时入朝，赐予不绝。
