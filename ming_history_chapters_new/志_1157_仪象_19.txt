标题: 仪象
章节类型: 志
卷数: 1157
URL: https://www.xuges.com/ls/mingshi/2139.htm
原始标题: ·仪象
段落序号: 19

==================================================

明年，天经又请造沙漏。明初，詹希元以水漏至严寒水冻辄不能行，故以沙代水。然沙行太疾，未协天运，乃以斗轮之外复加四轮，轮皆三十六齿。厥后周述学病其窍太小，而沙易堙，乃更制为六轮，其五轮悉三十齿，而微裕其窍，运行始与晷协。天经所请，殆其遗意欤。
