标题: 常朝仪
章节类型: 志
卷数: 1296
URL: https://www.xuges.com/ls/mingshi/2343.htm
原始标题: 常朝仪
段落序号: 5

==================================================

景泰初，定午朝仪。凡午朝，御左顺门，设宝案。执事奏事官候于左掖门外。驾出，以次入。内阁、五府、六部奏事官，六科侍班官，案西序立；侍班御史二，序班二，将军四，案南面北立；鸣赞一，案东，西向立；锦衣卫、鸿胪寺东向立；管将军官、侍卫官立于将军西。府部奏事毕，撤案，各官退。有密事，赴御前奏。
