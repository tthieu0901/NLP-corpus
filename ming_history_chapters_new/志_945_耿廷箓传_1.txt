标题: 耿廷箓传
章节类型: 志
卷数: 945
URL: https://www.xuges.com/ls/mingshi/1710.htm
原始标题: 耿廷箓
段落序号: 1

==================================================

天启四年举于乡。崇祯中，知耀州，有能声。十五年夏，疏陈时政，言：“将多不若将良，兵多不若兵练，饷多不若饷核。”又言：“诸臣恩怨当忘，廉耻当励。小怨必报，何不大用于断头饮血之元凶；私恩必酬，何不广用于鹄面鸠形之赤子。”优旨褒纳。擢山西佥事，改监宣府军。
