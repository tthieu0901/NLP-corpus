标题: 陈思贤传
章节类型: 志
卷数: 85
URL: https://www.xuges.com/ls/mingshi/0259.htm
原始标题: 陈思贤
段落序号: 1

==================================================

洪武末，为漳州教授，以忠孝大义勖诸生。每部使者涖漳，参谒时必请曰：“圣躬安否？”燕王登极诏至，恸哭曰：“明伦之义，正在今日。”坚卧不迎诏。率其徒吴性原、陈应宗、林珏、邹君默、曾廷瑞、吕贤六人，即明伦堂为旧君位，哭临如礼。有司执之送京师，思贤及六生皆死。六生皆龙溪人。
