标题: 贺世贤传
章节类型: 志
卷数: 692
URL: https://www.xuges.com/ls/mingshi/1342.htm
原始标题: 卷154 贺世贤
段落序号: 4

==================================================

世功亦榆林人。万历中，举武乡试，历沈阳游击。张承荫之败也，世功脱归，坐褫职。经略杨镐言其身负重伤，才堪策励，乃补武精营游击。镐四路出师，世功隶李如柏麾下，得全。寻以副总兵守沈阳。熊廷弼代镐，爱其才，与副将朱万良并倚任。廷弼罢，袁应泰代，议三路出师，用为总兵官。未行，而沈阳被兵，死于战。赠少保、左都督，增世荫三级，再荫指挥佥事，世袭，赐祭葬，建祠曰“愍忠”。
