标题: 吴山传
章节类型: 志
卷数: 344
URL: https://www.xuges.com/ls/mingshi/0925.htm
原始标题: 卷99 吴山
段落序号: 3

==================================================

三十五年，改吏部。寻代王用宾为礼部尚书。明年，加太子太保。山与严嵩乡里。嵩子世蕃介大学士李本饮山，欲与为婚姻。山不可，世蕃不悦而罢。帝欲用山内阁，嵩密阻之。府丞朱隆禧者，考察罢官，献方术，得加礼部侍郎。及卒请恤，山执不与。裕、景二邸并建，国本未定。
