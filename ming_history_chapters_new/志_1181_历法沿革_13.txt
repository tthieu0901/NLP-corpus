标题: 历法沿革
章节类型: 志
卷数: 1181
URL: https://www.xuges.com/ls/mingshi/2212.htm
原始标题: ·历法沿革
段落序号: 13

==================================================

其议侯极也，曰：“自汉至齐、梁，皆谓纽星即不动处。惟祖暅之测知纽星去极一度有余。自唐至宋，又测纽星去极三度有余。《元志》从三度，盖未有说也。新法不测纽星，以日景验之，于正方案上，周天度内权指一度为北极，自此度右旋，数至六十七度四十一分，为夏至日躔所在。复至一百一十五度二十一分，为冬至日躔所在。左旋，数亦如之。四处并中心五处，各识一针。于二至日午中，将案直立向南取景，使三针景合，然后县绳界取中绵，又取方十字界之，视横界上距极出地度分也，即极出地度分也。”
