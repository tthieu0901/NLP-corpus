标题: 庄烈帝诸子传
章节类型: 表
卷数: 81
URL: https://www.xuges.com/ls/mingshi/0081.htm
原始标题: 庄烈帝诸子
段落序号: 5

==================================================

永王慈炤，庄烈帝第四子。崇祯十五年三月封永王。贼陷京师，不知所终。悼灵王慈焕，庄烈帝第五子。生五岁而病，帝视之，忽云：“九莲菩萨言，帝待外戚薄，将尽殇诸子。”遂薨。九莲菩萨者，神宗母，孝定李太后也。太后好佛，宫中像作九莲座，故云。帝念王灵异，封为孺孝悼灵王玄机慈应真君，命礼臣议孝和皇太后、庄妃、懿妃道号。礼科给事中李焻言：“诸后妃，祀奉先殿，不可崇邪教以乱徽称。”不听。十六年十二月，改封宣显慈应悼灵王，去“真君”号。
