标题: 项忠传
章节类型: 志
卷数: 177
URL: https://www.xuges.com/ls/mingshi/0569.htm
原始标题: 卷61 项忠
段落序号: 4

==================================================

七年以大理卿召，民乞留如前，遂改右副都御史，巡抚其地。洮、岷羌叛，忠疏言：“羌志在劫掠，尽诛则伤仁，遽抚则不威，请听臣便宜从事。”报可。乃发兵据险，扬声进讨，众尽降。西安水泉卤不可饮，为开龙首渠及皂河，引水入城。又疏郑、白二渠，溉泾阳、三原、醴泉、高陵、临潼五县田七万余顷，民祠祀之。
