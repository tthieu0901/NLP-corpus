标题: 邹缉传
章节类型: 志
卷数: 146
URL: https://www.xuges.com/ls/mingshi/0460.htm
原始标题: 卷47 邹缉
段落序号: 4

==================================================

夫京师天下根本。人民安则京师安，京师安则国本固而天下安。自营建以来，工匠小人假托威势，驱迫移徙，号令方施，庐舍已坏。孤儿寡妇哭泣叫号，仓皇暴露，莫知所适。迁移甫定，又复驱令他徒，至有三四徙不得息者。及其既去，而所空之地，经月逾时，工犹未及。此陛下所不知，而人民疾怨者也。
