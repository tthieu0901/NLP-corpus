标题: 冯胜传
章节类型: 表
卷数: 99
URL: https://www.xuges.com/ls/mingshi/0105.htm
原始标题: 卷12 冯胜
段落序号: 12

==================================================

纳哈出者，元木华黎裔孙，为太平路万户。太祖克太平被执，以名臣后，待之厚。知其不忘元，资遣北归。元既亡，纳哈出聚兵金山，畜牧蕃盛。帝遣使招谕之，终不报。数犯辽东，为叶旺所败。胜等大兵临之，乃降，封海西侯。从傅友德征云南，道卒。子察罕，改封沈阳侯，坐蓝玉党死。
