标题: 张元祯陈音传
章节类型: 志
卷数: 193
URL: https://www.xuges.com/ls/mingshi/0620.htm
原始标题: 张元祯陈音
段落序号: 6

==================================================

司礼太监黄赐母死，廷臣皆往吊，翰林不往。侍讲徐琼谋于众，音大怒曰：“天子侍从臣，相率拜内竖之室，若清议何！”琼愧沮。秩满，进侍讲。汪直党韦瑛夜帅逻卒入兵部郎中杨士伟家，缚士伟，考掠及其妻子。音与比邻，乘墉大呼曰：“尔擅辱朝臣，不畏国法耶！”其人曰：“尔何人，不畏西厂！”音厉声曰：“我翰林陈音也。”久之，迁南京太常少卿。刘吉父丧起复，音贻书劝其固辞，吉不悦。后吏部拟用音，吉辄阻之曰“腐儒”，以故十年不得调。尝与守备中官争事，为所劾，事卒得直。弘治五年，吉罢，始进本寺卿。越二年卒。
