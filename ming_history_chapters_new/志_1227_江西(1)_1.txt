标题: 江西(1)
章节类型: 志
卷数: 1227
URL: https://www.xuges.com/ls/mingshi/2258.htm
原始标题: ·江西
段落序号: 1

==================================================

江西，《禹贡》扬州之域。元置江西等处行中书省。（治龙兴路。）太祖壬寅年正月因之。（正月治吉安府。二月还治洪都。）洪武三年十二月置江西都卫。（与行中书省同治。）八年十月改都卫为都指挥使司。九年六月改行中书省为承宣布政使司。领府十三，州一，县七十七。（为里九千九百五十六有奇。）北至九江，（与江南、湖广界。）东至玉山，（与浙江界。）南至安远，（与福建、广东界。）西至永宁，（与湖广界。）距南京一千五百二十里，京师四千一百七十五里。洪武二十六年编户一百五十五万三千九百二十三，口八百九十八万二千四百八十二。弘治四年，户一百三十六万三千六百二十九，口六百五十四万九千八百。万历六年，户一百三十四万一千五，口五百八十五万九千二十六。
