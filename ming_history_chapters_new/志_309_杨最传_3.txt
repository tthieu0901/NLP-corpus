标题: 杨最传
章节类型: 志
卷数: 309
URL: https://www.xuges.com/ls/mingshi/0871.htm
原始标题: 卷92 杨最
段落序号: 3

==================================================

世宗好神仙。给事中顾存仁、高金、王纳言皆以直谏得罪。会方士段朝用者，以所炼白金器百余因郭勋以进，云以盛饮食物，供斋醮，即神仙可致也。帝立召与语，大悦。朝用言：帝深居无与外人接，则黄金可成，不死药可得。帝益悦，谕廷臣令太子监国，“朕少假一二年，亲政如初。”举朝愕不敢言。最抗疏谏曰：“陛下春秋方壮，乃圣谕及此，不过得一方士，欲服食求神仙耳。神仙乃山栖澡练者所为，岂有高居黄屋紫闼，兖衣玉食，而能白日翀举者？臣虽至愚，不敢奉诏。”帝大怒，立下诏狱，重杖之，杖未毕而死。
