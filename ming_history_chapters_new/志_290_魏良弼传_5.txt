标题: 魏良弼传
章节类型: 志
卷数: 290
URL: https://www.xuges.com/ls/mingshi/0839.htm
原始标题: 魏良弼
段落序号: 5

==================================================

叶洪，字子源，德州人。嘉靖八年进士。授户科给事中。十一年肇举祈谷礼于圜丘，帝不亲祀。洪疏谏，帝责洪妄言。寻巡视京营，进工科右给事中。汪鋐迁吏部尚书，洪极论其奸，忤旨夺俸。明年考察，鋐修怨，遂坐洪浮躁，贬宁国县丞。居二年，复以大计夺其职。言者屡讼冤，不复用。
