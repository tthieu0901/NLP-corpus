标题: 董一元王保传
章节类型: 志
卷数: 495
URL: https://www.xuges.com/ls/mingshi/1118.htm
原始标题: 董一元王保
段落序号: 7

==================================================

二十三年冬，顺义王撦力克弟赶兔率三军犯白马关及东西台，为守备徐光启、副将李芳春、戴延春所却。明年秋，复偕部长倒布犯黑谷顶，败而去。保度其再至，分营开连口及横河儿。寇果驰横河。官军夜半疾抵石塘岭，袭其营。寇大惊溃，乘势追出塞。其冬，复犯罗文峪，败去。诏代一元镇辽东。朝鲜再用师，敕保防海，卒于海州。赠左都督。
