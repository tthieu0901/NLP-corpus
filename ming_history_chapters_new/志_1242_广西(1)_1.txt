标题: 广西(1)
章节类型: 志
卷数: 1242
URL: https://www.xuges.com/ls/mingshi/2273.htm
原始标题: ·广西
段落序号: 1

==================================================

广西，《禹贡》荆州之域及荆、扬二州之徼外。元置广西两江道宣慰使司，（治静江路。）属湖广行中书省。至正末，改宣慰使司为广西等处行中书省。洪武二年三月因之。六年四月置广西都卫。（与行中书省同治。）八年十月改都卫为都指挥使司。九年六月改行中书省为承宣布政使司。领府十一，州四十有八，县五十，长官司四。（为里一千一百八十三。）北至怀远，（与湖广、贵州界。）东至梧州，（与广东界。）西至太平，（与贵州、云南界。）南至博白，（与广东界。）距南京四千二百九十五里，京师七千四百六十二里。洪武二十六年编户二十一万一千二百六十三，口一百四十八万二千六百七十一。弘治四年，户四十五万九千六百四十，口一百六十七万六千二百七十四。万历六年，户二十一万八千七百一十二，口一百一十八万六千一百七十九。
