标题: 姜名武传
章节类型: 志
卷数: 682
URL: https://www.xuges.com/ls/mingshi/1331.htm
原始标题: 姜名武
段落序号: 2

==================================================

十五年，李自成围开封急，名武从文岳往援。时诸军壁朱仙镇者十余万，左良玉最强。一夕，其军大噪，突诸营，诸营惊溃。其军遂乘乱掠诸营马骡以去，于是诸营悉奔，独名武一军坚壁不动。侵晨，贼大至，督麾下血战。杀数百人，力竭被执，大骂，为贼磔死。赠特进荣禄大夫、右都督，荫外卫世袭总旗。其子援王来聘、甄奇杰例，乃议赠特进光禄大夫、左都督，世袭锦衣百户。疏上，逾月而都城陷，不果行。
