标题: 宋思颜夏煜传
章节类型: 志
卷数: 27
URL: https://www.xuges.com/ls/mingshi/0173.htm
原始标题: 宋思颜夏煜
段落序号: 2

==================================================

太祖尝视事东阁，天暑，汗沾衣。左右更以衣进，皆数经浣濯者。思颜曰：“主公躬行节俭，真可示法子孙，惟愿终始如一。”太祖嘉其直，赐之币。他日又进曰：“句容虎为害，既捕获，宜除之，今豢养民间何益？”太祖欣然，即命杀虎。其随事纳忠类如此。后出为河南道按察佥事，坐事死。
