标题: 陈友定传
章节类型: 表
卷数: 91
URL: https://www.xuges.com/ls/mingshi/0091.htm
原始标题: 陈友定
段落序号: 6

==================================================

元末所在盗起，民间起义兵保障乡里，称元帅者不可胜数，元辄因而官之。其后或去为盗，或事元不终，惟友定父子死义，时人称完节焉。友定既死，兴化、泉州皆望风纳疑。独漳州路达鲁花赤迭里弥实具公服，北面再拜，引斧斫印章，以佩刀剚喉而死。时云“闽有三忠”，谓友定、柏帖木儿、迭里弥实也。
