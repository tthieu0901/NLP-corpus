标题: 朱大典传
章节类型: 志
卷数: 715
URL: https://www.xuges.com/ls/mingshi/1372.htm
原始标题: 卷159 朱大典
段落序号: 7

==================================================

十三年，河南贼大入湖广。大典遣将救援，屡有功，进左侍郎。明年六月命大典总督江北及河南、湖广军务，仍镇凤阳，专办流贼，而以可法代督漕运。贼帅袁时中众数万，横颍、亳间。大典率总兵刘良佐等击破之，叙赉有差。大典有保障功，然不能持廉，屡为给事中方士亮、御史郑昆贞等所劾，诏削籍侯勘。事未竟，而东阳许都事发。
