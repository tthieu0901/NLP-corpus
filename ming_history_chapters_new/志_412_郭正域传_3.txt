标题: 郭正域传
章节类型: 志
卷数: 412
URL: https://www.xuges.com/ls/mingshi/1019.htm
原始标题: 郭正域
段落序号: 3

==================================================

三十年，征拜詹事，复为东宫讲官。旋擢礼部右侍郎，掌翰林院。三十一年三月，尚书冯琦卒，正域还署部事。夏，庙飨，会日食，正域言：“《礼》，当祭日食，牲未杀，则废。朔旦宜专救日，诘朝享庙。”从之。方泽陪祀者多托疾。正域谓祀事不虔，由上不躬祀所致。请下诏饬厉，冬至大祀，上必亲行。帝然之，而不能用。
