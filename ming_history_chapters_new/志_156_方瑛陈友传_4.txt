标题: 方瑛陈友传
章节类型: 志
卷数: 156
URL: https://www.xuges.com/ls/mingshi/0484.htm
原始标题: 方瑛陈友
段落序号: 4

==================================================

三年秋，来劾瑛违法事，置不问。来召还，命瑛镇守贵州。其冬，讨白石崖贼，俘斩二千五百人，招降四百六十寨。进左都督。五年，四川草塘苗黄龙、韦保作乱，自称“平天大王”，剽播州西坪、黄滩。瑛与巡抚蒋琳会川兵进剿，贼魁皆就缚。因分兵克中潮山及三百滩、乖西、谷种、乖立诸寨，执伪王谷蚁丁等，斩首七千余。诏封南和伯。
