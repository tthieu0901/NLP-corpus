标题: 孙原贞传
章节类型: 志
卷数: 167
URL: https://www.xuges.com/ls/mingshi/0515.htm
原始标题: 孙原贞
段落序号: 5

==================================================

今岁漕数百万石，道路费不赀。如浙江粮军兑运米，石加耗米七斗。民自运米，石加八斗。其余计水程远近加耗。是田不加多，而赋敛实倍，欲民无困，不可得也。况今太仓无十数年之积，脱遇水旱，其何以济！宜量入为出，汰冗食浮费。俟仓储既裕，渐减岁漕数，而民困可苏也。
