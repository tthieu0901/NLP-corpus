标题: 韩林儿传
章节类型: 表
卷数: 85
URL: https://www.xuges.com/ls/mingshi/0085.htm
原始标题: 韩林儿
段落序号: 11

==================================================

赞曰：元之末季，群雄蜂起。子兴据有濠州，地偏势弱。然有明基业，实肇于滁阳一旅。子兴之封王祀庙，食报久长，良有以也。林儿横据中原，纵兵蹂躏，蔽遮江、淮十有余年。太祖得以从容缔造者，藉其力焉。帝王之兴，必有先驱者资之以成其业，夫岂偶然哉！
