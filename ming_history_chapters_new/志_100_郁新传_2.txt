标题: 郁新传
章节类型: 志
卷数: 100
URL: https://www.xuges.com/ls/mingshi/0303.htm
原始标题: 卷33 郁新
段落序号: 2

==================================================

洪武中，以人才征，授户部度支主事。迁郎中。逾年，擢本部右侍郎。尝问天下户口田赋，地理险易，应答无遗，帝称其才。寻进尚书。时亲王岁禄米五万石，新定议减五之四，并定郡王以下禄有差。又以边饷不继，定召商开中法，令商输粟塞下，按引支盐，边储以足。夏原吉为户部主事，新重之，诸曹事悉委任焉。
