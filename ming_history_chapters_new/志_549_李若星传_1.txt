标题: 李若星传
章节类型: 志
卷数: 549
URL: https://www.xuges.com/ls/mingshi/1180.htm
原始标题: 李若星
段落序号: 1

==================================================

李若星，字紫垣，息县人。万历三十二年进士。历知枣强、真定。擢御史，首劾南京兵部尚书黄克缵。巡视库藏，陈蠹国病商四弊，请得稽十库出纳，以杜侵渔，不报。巡按山西，请撤税使。因再劾克缵为沈一贯私人、汤宾尹死友，宜罢，不从。还朝，出为福建右参议，移疾归。
