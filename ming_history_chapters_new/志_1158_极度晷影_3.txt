标题: 极度晷影
章节类型: 志
卷数: 1158
URL: https://www.xuges.com/ls/mingshi/2140.htm
原始标题: 极度晷影
段落序号: 3

==================================================

崇祯初，西洋人测得京省北极出地度分：北京四十度，（周天三百六十度，度六十分立算，下同。）南京三十二度半，山东三十七度，山西三十八度，陕西三十六度，河南三十五度，浙江三十度，江西二十九度，湖广三十一度，四川二十九度，广东二十三度，福建二十六度，广西二十五度，云南二十二度，贵州二十四度。（以上极度，惟两京、江西、广东四处皆系实测，其余则据地图约计之。）又以十二度度六十分之表测京师各节气午正日影：夏至三度三十三分，芒种、小暑三度四十二分，小满、大暑四度十五分，立夏、立秋五度六分，谷雨、处暑六度二十三分，清明、白露八度六分，春、秋分十度四分，惊蛰、寒露十二度二十六分，雨水、霜降十五度五分，立春、立冬十七度四十七分，大寒、小雪二十度四十七分，小寒、大雪二十三度三十分，冬至二十四度四分。
