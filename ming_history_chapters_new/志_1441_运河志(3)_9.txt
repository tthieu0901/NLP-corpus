标题: 运河志(3)
章节类型: 志
卷数: 1441
URL: https://www.xuges.com/ls/mingshi/2575.htm
原始标题: (3)
段落序号: 9

==================================================

方议浚泉湖，而河决徐州狼矢沟，由蛤鳗诸湖入泇河，出直口，运船迎溜艰险。督漕侍郎陈荐开武河等口，泄水平溜。后二年，决口长淤沙，河始复故道。总河侍郎王佐加筑月坝以障之。至泰昌元年冬，佐言：“诸湖水柜已复，安山湖且复五十五里，诚可利漕。请以水柜之废兴为河官殿最。”从之。
