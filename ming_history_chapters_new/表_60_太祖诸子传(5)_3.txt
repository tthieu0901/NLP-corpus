标题: 太祖诸子传(5)
章节类型: 表
卷数: 60
URL: https://www.xuges.com/ls/mingshi/0060.htm
原始标题: (5)
段落序号: 3

==================================================

子宪王季堄嗣。事母邓妃至孝。英宗赐书奖谕。著《东平河间图赞》，为士林所诵。八年薨。弟康王季埱嗣。天顺六年薨。再从子靖王均鈋嗣，正德五年薨。子端王荣㳦嗣，以仁孝著称，武宗表曰“彰孝之坊”。嘉靖十三年薨。子愍王显榕嗣，居丧哀痛，遇庆礼却贺。端王婿仪宾沈宝与显榕有隙，使人诬奏显榕左右呼显榕万岁，且诱显榕设水戏以习水军。世宗下其章，抚臣具言显榕居丧能守礼。宝坐诬，削为民。
