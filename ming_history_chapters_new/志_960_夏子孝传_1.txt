标题: 夏子孝传
章节类型: 志
卷数: 960
URL: https://www.xuges.com/ls/mingshi/1753.htm
原始标题: 夏子孝
段落序号: 1

==================================================

夏子孝，字以忠，桐城人。六岁失母，哀哭如成人。九岁父得危疾，祷天地，刲股六寸许，调羹以进，父食之顿愈。翌日，子孝痛创，父诘其故，始知之。里老以闻于官，知府胡麟先梦王祥来谒，诘旦而县牒至，诧曰：“孺子其祥后身耶？”召见，易其旧名“恩”曰“子孝”。督学御史胡植即令入学为诸生，月廪之。麟复属贡士赵简授之经。
