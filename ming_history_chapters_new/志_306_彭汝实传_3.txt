标题: 彭汝实传
章节类型: 志
卷数: 306
URL: https://www.xuges.com/ls/mingshi/0863.htm
原始标题: 彭汝实
段落序号: 3

==================================================

奸人王邦奇之讦杨廷和、彭泽也，汝实言：“邦奇先后两疏，始为惶骇之语，终杂鄙亵之辞。中所引事，多颠倒淆惑，至谓费宏、石珤夜入杨一清门。今不闻召问一清，一清又久不为白，何也？陛下即位之初，廷和裁省冗员数万，坐此丛怒罢去。今其长子业以狂愚发遣，亦可已矣。而群小蓄忿，蔓连不已，并其次子及婿又复下狱。夫诬告之律，视其所诬轻重反坐，此国法也。愿追究主使之人，与告人同罪，毋令苟免，贻讥外蕃。”不听。
