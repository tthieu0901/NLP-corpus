标题: 乔宇传
章节类型: 志
卷数: 228
URL: https://www.xuges.com/ls/mingshi/0724.htm
原始标题: 卷77 乔宇
段落序号: 3

==================================================

帝至南京，诏百官戎服朝明年正旦。宇不可，率诸臣朝服贺。江彬索城门诸钥，都督府问宇。宇曰：“守备者，所以谨非常。禁门锁钥，孰敢索？亦孰敢予？虽天子诏不可得。”都督府以宇言复，乃已。彬矫旨有所求，日数十至，宇必廷白之，彬亦稍稍止。彬欲谮去宇。守备太监王伟者，初为帝伴读，帝信之，每从中调护，故彬谋不行。帝驻南京九月，宇倡诸臣三请回銮，又自伏阙请。驾旋，扈至扬州。明年加太子太保。论保障功，复加少保。
