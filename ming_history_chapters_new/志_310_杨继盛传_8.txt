标题: 杨继盛传
章节类型: 志
卷数: 310
URL: https://www.xuges.com/ls/mingshi/0878.htm
原始标题: 杨继盛
段落序号: 8

==================================================

臣孤直罪臣，蒙天地恩，超擢不次。夙夜祗惧，思图报称，盖未有急于请诛贼臣者也。方今外贼惟俺答，内贼惟严嵩，未有内贼不去，而可除外贼者。去年春雷久不声，占曰：“大臣专政”。冬日下有赤色，占曰：“下有叛臣”。又四方地震，日月交食。臣以为灾皆嵩致，请以嵩十大罪为陛下陈之。
