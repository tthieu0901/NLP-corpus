标题: 戚继光传
章节类型: 志
卷数: 325
URL: https://www.xuges.com/ls/mingshi/0902.htm
原始标题: 戚继光
段落序号: 2

==================================================

三十六年，倭犯乐清、瑞安、临海，继光援不及，以道阻不罪。寻会俞大猷兵，围汪直余党于岑港。久不克，坐免官，戴罪办贼。已而倭遁，他倭复焚掠台州。给事中罗嘉宾等劾继光无功，且通番。方按问，旋以平汪直功复官，改守台、金、严三郡。
