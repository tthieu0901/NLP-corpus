标题: 陈子龙夏允彝传
章节类型: 志
卷数: 727
URL: https://www.xuges.com/ls/mingshi/1388.htm
原始标题: 陈子龙夏允彝
段落序号: 3

==================================================

以定乱功，擢兵科给事中。命甫下而京师陷，乃事福王于南京。其年六月，言防江之策莫过水师，海舟议不可缓，请专委兵部主事何刚训练，从之。太仆少卿马绍愉奉使陛见，语及陈新甲主款事。王曰：“如此，新甲当恤。”廷臣无应者，独少詹事陈盟曰可。因命予恤，且追罪尝劾新甲者。廷臣惩刘孔昭殿上相争事，不敢言。子龙与同官李清交章力谏，事获已。
