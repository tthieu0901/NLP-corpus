标题: 何孟春传
章节类型: 志
卷数: 216
URL: https://www.xuges.com/ls/mingshi/0698.htm
原始标题: 何孟春
段落序号: 11

==================================================

丰熙，字原学，鄞人，布政司庆孙也。幼有异禀。尝大书壁间曰：“立志当以圣人为的。逊第一等事于人，非夫也。”年十六丧母，水浆不入口数日，居倚庐三年。弘治十二年举殿试第二。孝宗奇其策，赐第一人袍带宠之。授编修，进侍讲，迁右谕德。以不附刘瑾，出掌南京翰林院事。父丧阕，起故官。
