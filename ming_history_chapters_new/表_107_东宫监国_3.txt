标题: 东宫监国
章节类型: 表
卷数: 107
URL: https://www.xuges.com/ls/mingshi/2370.htm
原始标题: ·东宫监国
段落序号: 3

==================================================

凡诏书至，设龙亭仪仗大乐，百官朝服，出三山门外奉迎。皇太子冕服迎于午门前，至文华殿，行五拜三叩头礼，升殿展读。使者捧诏置龙亭中，皇太子送至午门外。礼部官置诏书云舆中，文武二品以上官迎至承天门，开读如仪。以鼓乐送使者诣会同馆。使者见皇太子，行四拜礼，赐宴于礼部。
