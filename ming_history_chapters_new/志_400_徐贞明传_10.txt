标题: 徐贞明传
章节类型: 志
卷数: 400
URL: https://www.xuges.com/ls/mingshi/1000.htm
原始标题: 徐贞明
段落序号: 10

==================================================

贞明识敏才练，慨然有经世志。京东水田实百世利，事初兴而即为浮议所挠，论者惜之。初议时，吴人伍袁萃谓贞明曰：“民可使由，不可使知。君所言，得无太尽耶？”贞明问故。袁萃曰：“北人惧东南漕储派于西北，烦言必起矣。”贞明默然。已而之栋竟劾奏如袁萃言。
