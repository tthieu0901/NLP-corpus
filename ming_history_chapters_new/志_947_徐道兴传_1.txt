标题: 徐道兴传
章节类型: 志
卷数: 947
URL: https://www.xuges.com/ls/mingshi/1712.htm
原始标题: 徐道兴
段落序号: 1

==================================================

崇祯末，官云南都司经历，署师宗州事，廉洁爱民。孙可望等入云南，破曲靖。巡按罗国瓛方按部其地，与知府焦润生被执。可望欲降之，国瓛不屈，携至昆明，自焚死。润生亦不屈死。道兴见贼逼，集士民谕之曰：“力薄兵寡，不能抗贼，吾死分也。若等可速去。”民请偕行，道兴厉声曰：“封疆之臣死封疆，吾将安之！”众雨泣辞去。舍中止一仆，出俸金二锭授之曰：“一以赐汝，一买棺敛我。”仆大哭，请从死。道兴曰：“尔死，谁收吾骨？”仆叩头号泣乃去。及贼入署，令出迎其将。道兴大骂，掷酒杯击之，骂不绝口，遂被杀。
