标题: 郭云王溥传
章节类型: 志
卷数: 23
URL: https://www.xuges.com/ls/mingshi/0167.htm
原始标题: 郭云王溥
段落序号: 5

==================================================

初，溥未仕时，奉母叶氏避兵贵溪。遇乱，与母相失，凡十八年。尝梦母若告以所在，至是从容言于帝，请归省坟墓。许之，且命礼官具祭物。溥率士卒之贵溪，求不得，昼夜号泣。居人吴海言：“夫人为贼逼，投井中死矣。”溥求得井，有鼠自井出，投溥怀中，旋复入井。汲井索之，母尸在焉。哀呼不自胜，乃具棺敛，即其地以葬。溥卒，子孙世袭指挥同知。
