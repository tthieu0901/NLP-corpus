标题: 乐章(3)
章节类型: 志
卷数: 1328
URL: https://www.xuges.com/ls/mingshi/2423.htm
原始标题: (3)
段落序号: 31

==================================================

迎神，《中和之曲》：于皇穆清兮弘覆惟仁，既成万宝兮惠此烝民。祗受厥明兮欲报无因，爰稽古昔兮式展明禋。肃肃广庭兮遥遥紫旻，笙镛始奏兮祥风导云。臣拜稽首兮中心孔勤，爰瞻宝辇兮森罗万神。庶几昭格兮眷命其申，徘徊顾歆兮鉴我恭寅。
