标题: 余珊传
章节类型: 志
卷数: 304
URL: https://www.xuges.com/ls/mingshi/0860.htm
原始标题: ·余珊
段落序号: 13

==================================================

正德之世，天鸣地震，物怪人妖，曾无虚岁，赖陛下绍统，灾异始除。乃顷岁以来，雨雹杀禽兽，雷风拔树屋，妇人产子两头，无极昼晦如夜，四方早潦，奏报不绝，曾何异正德之季乎？且京师阴霾之气，上薄太阳，白昼冥冥，罕有晖采，尤为可畏。此灾异之臻，其渐十也。
