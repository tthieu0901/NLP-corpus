标题: 薛祥秦逵赵翥赵俊传
章节类型: 志
卷数: 49
URL: https://www.xuges.com/ls/mingshi/0208.htm
原始标题: 薛祥秦逵赵翥赵俊
段落序号: 2

==================================================

八年授工部尚书。时造凤阳宫殿。帝坐殿中，若有人持兵斗殿脊者。太师李善长奏诸工匠用厌镇法，帝将尽杀之。祥为分别交替不在工者，并铁石匠皆不预，活者千数。营谨身殿，有司列中匠为上匠，帝怒其罔，命弃市。祥在侧，争曰：“奏对不实，竟杀人，恐非法。”得旨用腐刑。祥复徐奏曰：“腐，废人矣，莫若杖而使工。”帝可之。明年改天下行省为承宣布政司。以北平重地，特授祥，三年治行称第一。为胡惟庸所恶，坐营建扰民，谪知嘉兴府。惟庸诛，复召为工部尚书。帝曰：“谗臣害汝，何不言？”对曰：“臣不知也。”明年，坐累杖死，天下哀之。子四人，谪琼州，遂为琼山人。
