标题: 王励精传
章节类型: 志
卷数: 941
URL: https://www.xuges.com/ls/mingshi/1705.htm
原始标题: 王励精
段落序号: 3

==================================================

先是，十三年贼犯仁寿，知县鄱阳刘三策拒守，城陷不屈死，赠尚宝司丞。及是再陷，知县顾绳贻遇害。贼陷郫县，主簿山阴赵嘉炜守都江堰，贼诱降，不从，投江死。陷绵竹，典史卜大经与其仆俱缢死，乡官户部郎中刁化神亦死之。他若荣县知县汉阳秦民汤、蒲田知县江夏朱蕴罗、兴文知县汉川艾吾鼎、南部知县郑梦眉、中江教谕摄剑州事单之宾，皆殉难。梦眉夫妇并缢。蕴罗、吾鼎阖家被难。宗室朱奉𨥠，由进士历御史，劾督师丁启睿诸疏，为时所称。时里居，并及于难。
