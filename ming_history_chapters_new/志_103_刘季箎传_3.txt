标题: 刘季箎传
章节类型: 志
卷数: 103
URL: https://www.xuges.com/ls/mingshi/0310.htm
原始标题: 刘季箎
段落序号: 3

==================================================

建文中，召为刑部侍郎。民有为盗所引者，逮至，盗已死，乃召盗妻子使识之。听其辞，诬也，释之。吏亏官钱，诬千余人，悉为辨免。河阳逆旅朱、赵二人异室寝。赵被杀，有司疑朱杀之，考掠诬服。季箎独曰：“是非夙仇，且其装无可利。”缓其狱，竟得杀赵者。扬州民家，盗夜入杀人，遗刀尸傍，刀有记识，其邻家也。官捕鞫之。邻曰：“失此刀久矣。”不胜掠，诬服。季箎使人怀刀就其里潜察之。一童子识曰：“此吾家物。”盗乃得。
