标题: 朱煦传
章节类型: 志
卷数: 951
URL: https://www.xuges.com/ls/mingshi/1723.htm
原始标题: ·朱煦
段落序号: 2

==================================================

有危贞昉者，字孟阳，临海诸生。父孝先，洪武四年进士。官陵川县丞，坐法输作江浦。贞昉诣阙上疏曰：“臣父絓吏议输作，筋力向衰，不任劳苦，而大母年逾九十，恐染霜露之疾，贻臣父终天之恨。臣犬马齿方壮，愿代父作劳，俾父获归养，死且不朽。”诏从之。贞昉力作不胜劳，阅七月病卒。
