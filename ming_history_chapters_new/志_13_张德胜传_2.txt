标题: 张德胜传
章节类型: 志
卷数: 13
URL: https://www.xuges.com/ls/mingshi/0149.htm
原始标题: 张德胜
段落序号: 2

==================================================

兴祖，巢人。本汪姓。既嗣职，从破安庆，克江州，拔蕲、黄，取南昌。从援安丰，大败张士诚兵。鄱阳之战，与廖永忠等以六舟深入。又邀击友谅于泾江口。功最，擢湖广行省参政。从平武昌，遂克庐州，略地至通州而还。进大都督府佥事。从徐达取淮东，下浙西。进同知大都督府事。大军北征，别将卫军由徐州克沂、青、东平，乘胜至东阿，降元参政陈璧及所部五万余人。孔子五十六世孙衍圣公希学帅曲阜知县希举、邹县主簿孟思谅等迎谒于军门，兴祖礼之。兖东州县闻风皆下，遂取济宁、济南。
