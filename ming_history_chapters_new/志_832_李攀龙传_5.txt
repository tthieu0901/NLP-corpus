标题: 李攀龙传
章节类型: 志
卷数: 832
URL: https://www.xuges.com/ls/mingshi/1554.htm
原始标题: 李攀龙
段落序号: 5

==================================================

宗臣，字子相，扬州兴化人。由刑部主事调考功，谢病归，筑室百花洲上，读书其中。起故官，移文选。进稽勋员外郎，严嵩恶之，出为福建参议。倭薄城，臣守西门，纳乡人避难者万人。或言贼且迫，曰：“我在，不忧贼也。”与主者共击退之。寻迁提学副使，卒官，士民皆哭。
