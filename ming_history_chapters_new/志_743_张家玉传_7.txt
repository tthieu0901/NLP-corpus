标题: 张家玉传
章节类型: 志
卷数: 743
URL: https://www.xuges.com/ls/mingshi/1404.htm
原始标题: 张家玉
段落序号: 7

==================================================

陈象明，字丽南，家玉同邑人。崇祯元年进士。授户部主事，榷税淮安，以清操闻。屡迁饶州知府。忤巡按御史，被劾。谪两浙盐运副使，累迁湖南道副使。唐王时，总督何腾蛟令征饷广西。会永明王立，广东地尽失。象明征调土兵，与陈邦传连营，东至梧州榕树潭，遇大兵，战败，死之。
