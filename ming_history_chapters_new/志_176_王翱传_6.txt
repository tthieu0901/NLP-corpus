标题: 王翱传
章节类型: 志
卷数: 176
URL: https://www.xuges.com/ls/mingshi/0561.htm
原始标题: 卷60 王翱
段落序号: 6

==================================================

十二年与总兵曹义等出塞，击兀良哈，擒斩百余人，获畜产四千六百，进右都御史。十四年，诸将破敌广平山，进左。脱脱不花大举犯广宁，翱方阅兵，寇猝至，众溃。翱入城自保。或谓城不可守，翱手剑曰：“敢言弃城者斩。”寇退，坐停俸半载。
