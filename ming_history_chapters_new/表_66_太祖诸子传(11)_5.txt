标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 5

==================================================

唐定王桱，太祖第二十三子。洪武二十四年封。永乐六年就藩南阳。十三年薨。子靖王琼烃嗣。综核有矩矱，为成祖所喜。入朝，五日三召见。宣德元年薨。妃高氏未册，自经以殉，诏封靖王妃。无子，弟宪王琼炟嗣，成化十一年薨。子庄王芝址嗣，诸弟三城王芝垝、荡阴王芝〈土瓦〉并好学，有令誉。而承休王芝垠，宪王继妃焦氏子也，妃爱之。遇节旦，召乐妇入宫。芝址诘之，语不逊。焦妃怒，持铁锤击宫门，芝址闭不敢出。芝垠与妃弟璟诬王詈继母。按验不实，得芝垠慢母詈兄状，革爵。久之始复。
