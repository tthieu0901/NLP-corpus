标题: 王得仁传
章节类型: 志
卷数: 153
URL: https://www.xuges.com/ls/mingshi/0474.htm
原始标题: 王得仁
段落序号: 2

==================================================

沙县贼陈政景，故邓茂七党也。纠清流贼蓝得隆等攻城。得仁与守将及知府刘能击败之，擒政景等八十四人，余贼惊溃。诸将议穷搜，得仁恐滥及百姓，下令招抚，辨释难民三百人。都指挥马雄得通贼者姓名，将按籍行戮，得仁力请焚其籍。贼复寇宁化，率兵往援，斩首甚众。民多自拔归，贼势益衰。
