标题: 孙居相传
章节类型: 志
卷数: 580
URL: https://www.xuges.com/ls/mingshi/1214.htm
原始标题: 孙居相
段落序号: 3

==================================================

当是时，朋党势成，言路不肖者率附吏部，以驱除异己，势张甚。居相挺身与抗，气不少沮。于是过庭训、唐世济、李征仪、刘光复、赵兴邦、周永春、姚宗文、吴亮嗣、汪有功、王万祚辈群起为难，居相连疏搘拄，诸人迄不能害。至四十五年，亦以年例出居相江西参政，引疾不就。
