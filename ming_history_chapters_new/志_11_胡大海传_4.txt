标题: 胡大海传
章节类型: 志
卷数: 11
URL: https://www.xuges.com/ls/mingshi/0146.htm
原始标题: 胡大海
段落序号: 4

==================================================

大海善用兵，每自诵曰：“吾武人，不知书，惟知三事而已：不杀人，不掠妇女，不焚毁庐舍。”以是军行远近争附。及死，闻者无不流涕。又好士，所至辄访求豪隽。刘基、宋濂、叶琛、章溢之见聘也，大海实荐之。追封越国公，谥武庄，肖像功臣庙，配享太庙。
