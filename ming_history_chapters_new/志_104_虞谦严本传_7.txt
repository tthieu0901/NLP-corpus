标题: 虞谦严本传
章节类型: 志
卷数: 104
URL: https://www.xuges.com/ls/mingshi/0313.htm
原始标题: 虞谦严本
段落序号: 7

==================================================

严本，字志道，江阴人。少通群籍，习法律，以傅霖《刑统赋》辞约义博，注者非一，乃著《辑义四卷》。永乐十一年以荐征，试以疑律，敷析明畅。授刑部主事。侍郎张本掌部事，官吏少当意者，独重本，疑狱辄俾讯之。奉命使徽州，时督办后期，例罚工，本不忍迫民。或以为言，本曰：“吾办矣。”盖已寓书其子，鬻田为工作偿也。
