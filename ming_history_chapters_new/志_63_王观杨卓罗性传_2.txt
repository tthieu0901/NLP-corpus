标题: 王观杨卓罗性传
章节类型: 志
卷数: 63
URL: https://www.xuges.com/ls/mingshi/0225.htm
原始标题: 王观杨卓罗性
段落序号: 2

==================================================

杨卓，字自立，泰和人。洪武四年进士，授吏部主事。逾年，迁广东行省员外郎。田家妇独行山中，遇伐木卒，欲乱之。妇不从，被杀。官拷同役卒二十人，皆引服。卓曰：：“卒人众，必善恶异也，可尽抵罪乎？”列二十人庭下，熟视久之，指两卒曰：“杀人者，汝也！”两卒大惊，服罪。坐事谪田凤阳，复起为杭州通判。有兄弟争田者，累岁不决，卓至，垂涕开谕，遂罢争。卓精吏事，吏不能欺。而治平恕，民悦服焉。病免，卒。
