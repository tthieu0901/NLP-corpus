标题: 李东阳传
章节类型: 志
卷数: 186
URL: https://www.xuges.com/ls/mingshi/0605.htm
原始标题: 李东阳
段落序号: 9

==================================================

瑾既得志，务摧抑缙绅。而焦芳入阁助之虐，老臣、忠直士放逐殆尽。东阳悒悒不得志，亦委蛇避祸。而焦芳嫉其位己上，日夕构之瑾。先是，东阳奉命编《通鉴纂要》。既成，瑾令人摘笔画小疵，除誊录官数人名，欲因以及东阳。东阳大窘，属芳与张彩为解，乃已。
