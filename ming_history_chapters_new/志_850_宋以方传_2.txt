标题: 宋以方传
章节类型: 志
卷数: 850
URL: https://www.xuges.com/ls/mingshi/1591.htm
原始标题: 宋以方
段落序号: 2

==================================================

方宸濠之谋为变也，江西士民受害者不可胜纪。初遣阉校四出，籍民田庐，收缚豪强不附者。有万木、郑山，俱新建人，集乡人结砦自固。贼党谢重一驰入村，二人执之，积苇张睢阳庙前，缚人马，生焚之，濠党不敢犯。二人饮江上，为盗凌十一所逼，趣见宸濠，烙而椎之，皆骂贼死。
