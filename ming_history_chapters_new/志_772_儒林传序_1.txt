标题: 儒林传序
章节类型: 志
卷数: 772
URL: https://www.xuges.com/ls/mingshi/1451.htm
原始标题: 卷165 儒林传序
段落序号: 1

==================================================

粤自司马迁、班固创述《儒林》，著汉兴诸儒修明经艺之由，朝廷广厉学官之路，与一代政治相表里。后史沿其体制，士之抱遗经以相授受者，虽无他事业，率类次为篇。《宋史》判《道学》、《儒林》为二，以明伊、雒渊源，上承洙、泗，儒宗统绪，莫正于是。所关于世道人心者甚巨，是以载籍虽繁，莫可废也。
