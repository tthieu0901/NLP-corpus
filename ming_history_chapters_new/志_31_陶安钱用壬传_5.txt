标题: 陶安钱用壬传
章节类型: 志
卷数: 31
URL: https://www.xuges.com/ls/mingshi/0177.htm
原始标题: 卷19 陶安钱用壬
段落序号: 5

==================================================

洪武元年四月，江西行省参政阙，帝以命安，谕之曰：“朕渡江，卿首谒军门，敷陈王道。及参幕府，裨益良多。继入翰林，益闻谠论。江西上游地，抚绥莫如卿。”安辞。帝不许。至任，政绩益著。其年九月卒于官。疾剧，草上时务十二事。帝亲为文以祭，追封姑孰郡公。
