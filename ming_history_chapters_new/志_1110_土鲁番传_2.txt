标题: 土鲁番传
章节类型: 志
卷数: 1110
URL: https://www.xuges.com/ls/mingshi/2077.htm
原始标题: 土鲁番
段落序号: 2

==================================================

永乐四年遣官使别失八里，道其地，以彩币赐之。其万户赛因帖木儿遣使贡玉璞，明年达京师。六年，其国番僧清来率徒法泉等朝贡。天子欲令化导番俗，即授为灌顶慈慧圆智普通国师，徒七人并为土鲁番僧纲司官，赐赉甚厚。由是其徒来者不绝，贡名马、海青及他物。天子亦数遣官奖劳之。
