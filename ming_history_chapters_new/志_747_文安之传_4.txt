标题: 文安之传
章节类型: 志
卷数: 747
URL: https://www.xuges.com/ls/mingshi/1408.htm
原始标题: 文安之
段落序号: 4

==================================================

先是，可望欲设六部、翰林等官，虑人议其僣，乃以范矿、马兆义、任僎、万年策为吏、户、礼、兵尚书，并加行营之号。后又以程源代年策。而僎最宠，与方于宣屡劝进，可望令待王入黔议之。王久驻安龙，可望遂自设内阁六部等官，以安之为东阁大学士。安之不为用，久之走川东，依刘体仁以居。
