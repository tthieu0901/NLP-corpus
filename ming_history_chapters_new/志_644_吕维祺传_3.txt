标题: 吕维祺传
章节类型: 志
卷数: 644
URL: https://www.xuges.com/ls/mingshi/1284.htm
原始标题: 吕维祺
段落序号: 3

==================================================

三年，擢南京户部右侍郎，总督粮储。设会计簿，钩考隐没侵欺，及积逋不输，各数十百万，大者弹奏，小者捕治。立法严督屯课，仓庾渐充。条上六议，曰稽出入以杜侵渔，增比较以完积案，设本科以重题覆，时会计以核支收，定差序以杜营私，禁差假以修职业。帝称善，即行之。
