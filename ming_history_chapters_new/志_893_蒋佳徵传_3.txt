标题: 蒋佳徵传
章节类型: 志
卷数: 893
URL: https://www.xuges.com/ls/mingshi/1648.htm
原始标题: 蒋佳徵
段落序号: 3

==================================================

又有王寅，钱塘人。膂力绝人，举武乡试，以父征播功为千户。崇祯中，擢抚标守备。见步卒脆弱，诧曰：“曩戚将军练浙兵，闻天下，今若尔邪！”督教之，卒始可用。十年迁龙江都司，调赴泗州护祖陵。贼来犯，寅曰：“贼众我寡，及其未集，可破也。”卷甲疾趋，至盱眙，斩其先锋一人。战自午迄申，贼来益众，与守备陈正亨陷阵死。赠镇国将军、都指挥佥事。正亨赠昭勇将军、指挥使。并官一子。
