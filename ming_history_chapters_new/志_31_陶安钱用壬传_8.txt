标题: 陶安钱用壬传
章节类型: 志
卷数: 31
URL: https://www.xuges.com/ls/mingshi/0177.htm
原始标题: 卷19 陶安钱用壬
段落序号: 8

==================================================

用壬，字成夫。元南榜进士第一，授翰林编修。出使张士诚，留之，授以官。大军下淮、扬，来归。累官御史台经历，预定律令。寻与陶安等博议郊庙、社稷诸仪。其议释奠、耤田，皆援据经文及汉、魏以来故事以定其制。诏报可，语详《礼志》。洪武元年分建六部官，拜用壬礼部尚书。凡礼仪、祭祀、宴享、贡举诸政，皆专属礼官。又诏与儒臣议定乘舆以下冠服诸式。时儒生多习古义，而用壬考证尤详确，然其后诸典礼亦多有更定云。其年十二月，请告归。
