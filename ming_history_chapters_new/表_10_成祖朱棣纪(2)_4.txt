标题: 成祖朱棣纪(2)
章节类型: 表
卷数: 10
URL: https://www.xuges.com/ls/mingshi/0009.htm
原始标题: (2)
段落序号: 4

==================================================

冬十月丁丑，河决开封。乙酉，蒲城、河津黄河清。是月，籍长兴侯耿炳文家，炳文自杀。十一月甲辰，御奉天门录囚。癸丑，京师及济南、开封地震，敕群臣修省。戊午，蠲苏、松、嘉、湖、杭水灾田租。十二月壬辰，同州、韩城黄河清。是月，下李景隆于狱。
