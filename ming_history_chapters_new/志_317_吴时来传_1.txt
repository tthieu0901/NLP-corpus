标题: 吴时来传
章节类型: 志
卷数: 317
URL: https://www.xuges.com/ls/mingshi/0888.htm
原始标题: 吴时来
段落序号: 1

==================================================

吴时来，字惟修，仙居人。嘉靖三十二年进士。授松江推官，摄府事。倭犯境，乡民携妻子趋城，时来悉纳之。客兵犷悍好剽掠，时来以恩结其长，犯即行法，无哗者。贼攻城，骤雨，城坏数丈。时来以劲骑扼其冲，急兴版筑，三日城复完，贼乃弃去。
