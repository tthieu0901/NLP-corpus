标题: 景帝子传
章节类型: 表
卷数: 73
URL: https://www.xuges.com/ls/mingshi/0073.htm
原始标题: 景帝子
段落序号: 3

==================================================

五月，废汪后，立杭妃为皇后，更封太子为沂王，立见济为太子。诏曰：“天佑下民作之君，实遗安于四海；父有天下传之子，斯本固于万年。”大赦天下，令百官朔望朝太子，赐诸亲王、公主、边镇、文武内外群臣，又加赐陈循、高穀、江渊、王一宁、萧镃、商辂各黄金五十两。四年二月乙未，太子冠。十一月，以御史张鹏言，简东宫师傅讲读官。越四日，太子薨，谥曰怀献，葬西山。天顺元年，降称怀献世子，诸建议易储者皆得罪。
