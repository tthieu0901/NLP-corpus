标题: 王骥传
章节类型: 志
卷数: 164
URL: https://www.xuges.com/ls/mingshi/0507.htm
原始标题: 卷54 王骥
段落序号: 16

==================================================

久之，石亨、徐有贞等奉英宗复辟，骥与谋。赏稍后，上章自讼，言：“臣子祥入南城，为诸将所挤，堕地几死。今论功不及，疑有蔽之者。”帝乃官祥指挥佥事。而命骥仍兵部尚书，理部事，加号奉天翊卫推诚宣力守正文臣、光禄大夫，余如故。数月请老，又三年乃卒，年八十三。赠靖远侯，谥忠毅。传子瑺及孙添。添尚嘉善长公主。
