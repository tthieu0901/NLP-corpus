标题: 杨鹤传
章节类型: 志
卷数: 616
URL: https://www.xuges.com/ls/mingshi/1256.htm
原始标题: 卷143 杨鹤
段落序号: 5

==================================================

崇祯元年，召拜左佥都御史，进左副都御史。鹤上言：“图治之要，在培元气。自大兵大役，加派频仍，公私交罄，小民之元气伤；自辽左、黔、蜀丧师失律，暴骨成丘，封疆之元气伤；自搢绅构党，彼此相倾，逆奄乘之，诛锄善类，士大夫之元气伤。譬如重病初起，百脉未调，风邪易入，道在培养。”时以为名言。
