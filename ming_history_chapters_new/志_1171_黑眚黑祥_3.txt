标题: 黑眚黑祥
章节类型: 志
卷数: 1171
URL: https://www.xuges.com/ls/mingshi/2175.htm
原始标题: 黑眚黑祥
段落序号: 3

==================================================

成化七年四月丙辰，雨黑沙如漆。八年三月庚子，黑气起西北，临清、德州昼晦。十二年七月庚戌，京师黑眚见。民间男女露宿，有物金睛修尾，状如犬狸，负黑气入牖，直抵密室，至则人昏迷。遍城惊扰，操刃张灯，鸣金鼓逐之，不可得。帝常朝，奉天门侍卫见之而哗。帝欲起，怀恩持帝衣，顷之乃定。
