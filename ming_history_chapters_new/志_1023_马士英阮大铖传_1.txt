标题: 马士英阮大铖传
章节类型: 志
卷数: 1023
URL: https://www.xuges.com/ls/mingshi/1890.htm
原始标题: 马士英阮大铖
段落序号: 1

==================================================

马士英，贵阳人。万历四十四年，与怀宁阮大铖同中会试。又三年，士英成进士，授南京户部主事。天启时，迁郎中，历知严州、河南、大同三府。崇祯三年，迁山西阳和道副使。五年，擢右佥都御史，巡抚宣府。到官甫一月，檄取公帑数千金，馈遗朝贵，为镇守太监王坤所发，坐遣戍。寻流寓南京。时大铖名挂逆案，失职久废，以避流贼至，与士英相结甚欢。
