标题: 夏时正传
章节类型: 志
卷数: 123
URL: https://www.xuges.com/ls/mingshi/0387.htm
原始标题: 夏时正
段落序号: 2

==================================================

正统十年进士。除刑部主事。景泰六年以郎中录囚福建，出死罪六十余人。中有减死、诏充所在滨海卫军者，时正虑其入海岛为变，转发之山东，然后以闻。因言：“凡福建减死囚，俱宜戍之北方。”法司是其言，而请治违诏罪。帝特宥之。时正又言：“通番及劫盗诸狱，以待会谳。淹引时月，囚多瘐死。请令所司断决。”诏从之，且推行之天下。
