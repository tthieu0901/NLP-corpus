标题: 胡惟庸传
章节类型: 志
卷数: 1020
URL: https://www.xuges.com/ls/mingshi/1885.htm
原始标题: 胡惟庸
段落序号: 1

==================================================

胡惟庸，定远人。归太祖于和州，授元帅府奏差。寻转宣使，除宁国主簿，进知县，迁吉安通判，擢湖广佥事。吴元年，召为太常少卿，进本寺卿。洪武三年拜中书省参知政事。已，代汪广洋为左丞。六年正月，右丞相广洋左迁广东行省参政，帝难其人，久不置相，惟庸独专省事。七月拜右丞相。久之，进左丞相，复以广洋为右丞相。
