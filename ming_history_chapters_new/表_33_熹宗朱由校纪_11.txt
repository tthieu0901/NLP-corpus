标题: 熹宗朱由校纪
章节类型: 表
卷数: 33
URL: https://www.xuges.com/ls/mingshi/0032.htm
原始标题: 16.熹宗朱由校纪
段落序号: 11

==================================================

五年春正月癸亥，大清兵取旅顺。戊寅，以庆陵工成，予魏忠贤等荫赉。是月，总理鲁钦、刘超等自织金旋师，为贼所袭，诸营兵溃。三月甲寅。释奠于先师孔子。丙寅，赐余煌等进士及第、出身有差。甲戌，朱燮元总督云、贵、川、湖、广西军务，讨安邦彦。丁丑，谳汪文言狱，逮杨涟、左光斗、袁化中、魏大中、周朝瑞、顾大章，削尚书赵南星等籍。未几，涟等逮至，下镇抚司狱，相继死狱中。夏四月己亥，削大学士刘一燝籍。五月癸亥，给事中杨所修请以“梃击”、“红丸”、“移宫”三案编次成书，从之。乙丑，祀地于北郊。庚午，行宗室限录法。
