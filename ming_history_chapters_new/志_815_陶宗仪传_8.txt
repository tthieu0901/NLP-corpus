标题: 陶宗仪传
章节类型: 志
卷数: 815
URL: https://www.xuges.com/ls/mingshi/1519.htm
原始标题: 陶宗仪
段落序号: 8

==================================================

蓝仁，字静之。弟智，字明之，崇安人。元时，清江杜本隐武夷，崇尚古学，仁兄弟俱往师之，授以四明任士林诗法，遂谢科举，一意为诗。后辟武夷书院山长，迁邵武尉，不赴。内附后，例徙濠梁，数月放归，卒。智，洪武十年被荐，起家广西佥事，著廉声。
