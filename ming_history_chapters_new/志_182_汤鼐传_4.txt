标题: 汤鼐传
章节类型: 志
卷数: 182
URL: https://www.xuges.com/ls/mingshi/0590.htm
原始标题: ·汤鼐
段落序号: 4

==================================================

当是时，帝更新庶政，言路大开。新进者争，欲以功名自见。封章旁午，颇伤激讦，鼐意气尤锐。其所抨击，间及海内人望，以故大臣多畏之，而吉尤不能堪。使人啖御史魏璋曰：“君能去鼐，行佥院事矣。”璋欣然，日夜伺鼐短。未几，而吉人之狱起。
