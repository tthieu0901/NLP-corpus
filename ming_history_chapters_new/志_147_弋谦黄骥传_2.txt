标题: 弋谦黄骥传
章节类型: 志
卷数: 147
URL: https://www.xuges.com/ls/mingshi/0461.htm
原始标题: 弋谦黄骥
段落序号: 2

==================================================

仁宗在东宫，素知谦骨鲠。及嗣位，召为大理少卿。直陈时政，言官吏贪残，政事多非洪武之旧，及有司诛求无艺。帝多采纳。既复言五事，词太激，帝乃不怿。尚书吕震、吴中，侍郎吴廷用，大理卿虞谦等因劾谦诬罔，都御史刘观令众御史合纠谦。帝召杨士奇等言之，士奇对曰：“谦不谙大体，然心感超擢恩，欲图报耳。主圣则臣直，惟陛下优容之。”帝乃不罪谦。然每见谦，词色甚厉。士奇从容言：“陛下诏求直言，谦言不当，触怒。外廷悚惕，以言为戒。今四方朝觐之臣皆集阙下，见谦如此，将谓陛下不能容直言。”帝惕然曰：“此固朕不能容，亦吕震辈迎合以益朕过，自今当置之。”遂免谦朝参，令专视司事。
