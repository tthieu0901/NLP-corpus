标题: 方国珍传
章节类型: 表
卷数: 88
URL: https://www.xuges.com/ls/mingshi/0088.htm
原始标题: 方国珍
段落序号: 9

==================================================

刘仁本，字德元，国珍同县人。元末进士乙科，历官浙江行省郎中，与张本仁俱入国珍幕。数从名士赵俶、谢理、朱右等赋诗，有称于时。国珍海运输元，实仁本司其事。朱亮祖之下温州也，获仁本。太祖数其罪，鞭背溃烂死。余官属从国珍降者皆徙滁州，独赦丘楠，以为韶州知府。
