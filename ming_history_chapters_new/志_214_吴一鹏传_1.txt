标题: 吴一鹏传
章节类型: 志
卷数: 214
URL: https://www.xuges.com/ls/mingshi/0696.htm
原始标题: 吴一鹏
段落序号: 1

==================================================

吴一鹏，字南夫，长洲人。弘治六年进士。迁庶吉士，授编修。户部尚书周经以谗去，上疏乞留之。正德初，进侍讲，充经筵讲官。刘瑾出诸翰林为部曹，一鹏得南京刑部员外郎。迁礼部郎中。瑾诛，复为侍讲。进侍讲学士，历国子祭酒、太常卿。并在南京。母丧除，起故官。
