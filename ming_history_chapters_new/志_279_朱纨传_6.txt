标题: 朱纨传
章节类型: 志
卷数: 279
URL: https://www.xuges.com/ls/mingshi/0822.htm
原始标题: 卷88 朱纨
段落序号: 6

==================================================

纨前讨温、盘、南麂诸贼，连战三月，大破之，还平处州矿盗。其年三月，佛郎机国人行劫至诏安。纨击擒其渠李光头等九十六人，复以便宜戮之。具状闻，语复侵诸势家。御史陈九德遂劾纨擅杀。落纨职，命兵科都给事杜汝祯按问。纨闻之，慷慨流涕曰：“吾贫且病，又负气，不任对簿。纵天子不欲死我，闽、浙人必杀我。吾死，自决之，不须人也。”制圹志，作绝命词，仰药死。二十九年，给事汝祯、巡按御史陈宗夔还，称奸民鬻贩拒捕，无僣号流劫事，坐纨擅杀。诏逮纨，纨已前死。柯乔、卢镗等并论重辟。
