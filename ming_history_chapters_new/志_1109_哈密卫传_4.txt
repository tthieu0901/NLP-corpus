标题: 哈密卫传
章节类型: 志
卷数: 1109
URL: https://www.xuges.com/ls/mingshi/2074.htm
原始标题: ·哈密卫
段落序号: 4

==================================================

明年六月复贡，请封，乃封为忠顺王，赐金印，复贡马谢恩。已而迤北可汗鬼力赤毒死之，其国人以病卒闻。三年二月遣官赐祭，以其兄子脱脱为王，赐玉带。脱脱自幼俘入中国，帝拔之奴隶中，俾列宿卫，欲令嗣爵。恐其国不从，遣官问之，不敢违，请还主其众。因赐其祖母及母彩币，旋遣使贡马谢恩。
