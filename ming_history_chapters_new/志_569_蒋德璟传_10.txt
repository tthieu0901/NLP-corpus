标题: 蒋德璟传
章节类型: 志
卷数: 569
URL: https://www.xuges.com/ls/mingshi/1201.htm
原始标题: 蒋德璟
段落序号: 10

==================================================

黄景昉，字太稚，亦晋江人。天启五年进士。由庶吉士历官庶子，直日讲。崇祯十一年，帝御经筵，问用人之道。景昉言“近日考选不公，推官成勇、朱天麟廉能素著，乃不得预清华选。”又言“刑部尚书郑三俊四朝元老，至清无俦，不当久系狱。”退复上章论之，三俊旋获释，勇等亦俱改官。
