标题: 郭景祥李梦庚传
章节类型: 志
卷数: 28
URL: https://www.xuges.com/ls/mingshi/0174.htm
原始标题: 郭景祥李梦庚
段落序号: 4

==================================================

濂，字习古，定远人，李善长妇兄也。才嗜学，事亲孝。初从汝、颍贼，太祖克集庆，乃渡江来归。善长为言，得召见，除执法官，谳狱平允。迁中书省员外郎，出为浙江按察佥事，治行著闻。大风昼晦，濂应诏言民瘼，请缓征。太祖纳之。洪武三年卒。帝谓善长曰：“濂有王佐才，今死，朕失一臂。”后善长坐事，帝叹曰：“使王濂在，必不至是。”
