标题: 阐化王传
章节类型: 志
卷数: 1123
URL: https://www.xuges.com/ls/mingshi/2090.htm
原始标题: 阐化王
段落序号: 9

==================================================

万历七年，贡使言阐化王长子札释藏卜乞嗣职，如其请。久之卒，其子请袭。神宗许之，而制书但称阐化王。用阁臣沈一贯言，加称乌斯藏怕木竹巴灌顶国师阐化王。其后奉贡不替。所贡物有画佛、铜佛、铜塔、珊瑚、犀角、氆氇、左髻毛缨、足力麻、铁力麻、刀剑、明甲胃之属，诸王所贡亦如之。
