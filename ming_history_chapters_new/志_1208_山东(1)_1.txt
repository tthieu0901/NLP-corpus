标题: 山东(1)
章节类型: 志
卷数: 1208
URL: https://www.xuges.com/ls/mingshi/2239.htm
原始标题: ·山东
段落序号: 1

==================================================

山东，《禹贡》青、兖二州地。元直隶中书省，又分置山东东西道宣慰司（治益都路）属焉。洪武元年四月置山东等处行中书省。（治济南府。）三年十二月置青州都卫。（治青州府。）八年十月改都卫为山东都指挥使司。九年六月改行中书省为承宣布政使司。领府六，属州十五，县八十九。（为里六千四百有奇。）南至郯城，（与南直界。）北至无棣，（与北直界。）西至定陶，（与北直、河南界。）东至海。距南京一千八百五十里，京师九百里。洪武二十六年编户七十五万三千八百九十四，口五百二十五万五千八百七十六。弘治四年，户七十七万五百五十五，口六百七十五万九千六百七十五。万历六年，户一百三十七万二千二百六，口五百六十六万四千九十九。
