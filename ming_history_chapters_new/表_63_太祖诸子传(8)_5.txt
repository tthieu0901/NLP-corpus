标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)
段落序号: 5

==================================================

弘治五年，松滋王府诸宗人恩鑡等阑入荆州府支岁禄，恩鑙禁之，皆怨。已，仪宾袁镛复诱恩鑡等招群小，夺军民商贾利。恩鑙发其事，恩鑡等愈怨，谋杀王。朝廷遣官按实，幽恩鑡等凤阳，谪戍其党有差。恩鑙阴使送者刑梏之，毙八十余人。不数日，世子暴卒。八年，恩鑙疽发背薨。子恭王宠涭嗣，与弟光泽王宠澴友爱，饮食服御必俱。宠澴有令德，宠涭有事必咨之后行。正德十六年薨。子庄王致格嗣，病不视事。妃毛氏明书史，沉毅有断，中外肃然，贤声闻天下。
