标题: 罗伦传
章节类型: 志
卷数: 179
URL: https://www.xuges.com/ls/mingshi/0574.htm
原始标题: 卷62 罗伦
段落序号: 10

==================================================

方伦为提举时，御史丰城涂棐巡按福建。司礼中官黄赐，延平人也，请见，棐不可。泉州知府李宗学以受赇为棐所按，讦棐自解，赐从中主其奏。棐、宗学俱被征，词连伦，当并逮。镇抚司某曰：“罗先生可至此乎？”即日鞫成上之。伦得免，棐亦复官。
