标题: 后妃传(13)
章节类型: 表
卷数: 48
URL: https://www.xuges.com/ls/mingshi/0048.htm
原始标题: (13)
段落序号: 3

==================================================

孝靖王太后，光宗生母也。初为慈宁宫宫人。年长矣，帝过慈宁，私幸之，有身。故事：宫中承宠，必有赏赉，文书房内侍记年月及所赐以为验。时帝讳之，故左右无言者。一日，侍慈圣宴，语及之。帝不应。慈圣命取内起居注示帝，且好语曰：“吾老矣，犹未有孙。果男者，宗社福也。母以子贵，宁分差等耶？”十年四月封恭妃。八月，光宗生，是为皇长子。既而郑贵妃生皇三子，进封皇贵妃，而恭妃不进封。二十九年册立皇长子为皇太子，仍不封如故。三十四年，元孙生，加慈圣徽号，始进封皇贵妃。三十九年病革，光宗请旨得往省，宫门犹闭，抉钥而入。妃目眚，手光宗衣而泣曰：“儿长大如此，我死何恨！”遂薨。大学士叶向高言：“皇太子母妃薨，礼宜从厚。”不报。复请，乃得允。谥温肃端靖纯懿皇贵妃，葬天寿山。
