标题: 曹变蛟传
章节类型: 志
卷数: 701
URL: https://www.xuges.com/ls/mingshi/1353.htm
原始标题: 曹变蛟
段落序号: 12

==================================================

辅明，辽东人，累官副总兵。崇祯八年从祖宽击贼，连蹙之嵩县、汝州、确山。明年追破贼于滁州。叙功，加都督佥事。十二年擢山西总兵官，被劾罢。明年从承畴出关，使代国柱，竟败。十六年为援剿总兵。是冬，大清兵薄宁远，辅明驰援，军败犹力战，殁于阵。事闻，赠特进荣禄大夫、左都督，世荫锦衣副千户，赐祭葬，列坛前屯祀之。
