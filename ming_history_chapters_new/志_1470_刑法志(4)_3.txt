标题: 刑法志(4)
章节类型: 志
卷数: 1470
URL: https://www.xuges.com/ls/mingshi/2617.htm
原始标题: (4)
段落序号: 3

==================================================

正统四年，稍更直省决遣之制，徒流就彼决遣，死罪以闻。成化五年，南大理评事张钰言：“南京法司多用严刑，迫囚诬服，其被纠者亦止改正而无罪，甚非律意。”乃诏申大理寺参问刑部之制。弘治十七年，刑部主事朱瑬言：“部囚送大理，第当驳正，不当用刑。”大理卿杨守随言：“刑具永乐间设，不可废。”帝是其言。
