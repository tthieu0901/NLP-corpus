标题: 太祖诸子传(2)
章节类型: 表
卷数: 57
URL: https://www.xuges.com/ls/mingshi/0057.htm
原始标题: (2)
段落序号: 6

==================================================

从弟临潼王诚澯子昭王秉欆嗣。十四年薨。子定王惟焯嗣，有贤行，有司以闻。嘉靖十九年，敕表以绰楔。献金助太庙工，益岁禄二百石，赐玉带袭衣。惟焯尝奏请潼关以西、凤翔以东河堧地，曰：“皇祖所赐先臣樉也。”户部尚书梁材执奏：“陕西外供三镇，内给四王，民困已极。岂得复夺堧地，滥给宗藩。”诏如材言。二十三年薨，无子。
