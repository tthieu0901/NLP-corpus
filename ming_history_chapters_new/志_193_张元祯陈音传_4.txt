标题: 张元祯陈音传
章节类型: 志
卷数: 193
URL: https://www.xuges.com/ls/mingshi/0620.htm
原始标题: 张元祯陈音
段落序号: 4

==================================================

武宗立，擢吏部左侍郎兼学士入东阁，专典诰敕。元祯素有盛誉。林居久，晚乃复出。馆阁诸人悉后辈，见元祯言论意态，以为迂阔，多姗笑之。又名位相轧，遂腾谤议，言官交章劾元祯。元祯七疏乞休，刘健力保持之。健去，元祯亦卒。天启初，追谥文裕。
