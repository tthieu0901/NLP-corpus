标题: 顾宪成传
章节类型: 志
卷数: 438
URL: https://www.xuges.com/ls/mingshi/1054.htm
原始标题: 卷114 顾宪成
段落序号: 8

==================================================

二十一年京察。吏部尚书孙籥、考功郎中赵南星尽黜执政私人，宪成实左右之。及南星被斥，宪成疏请同罢，不报。寻迁文选郎中。所推举率与执政牴牾。先是，吏部缺尚书，锡爵欲用罗万化，宪成不可，乃用陈有年。后廷推阁臣，万化复不与。锡爵等皆恚，万化乃获推，会帝报罢而止。及是，锡爵将谢政，廷推代者。宪成举故大学士王家屏，忤帝意，削籍归。事具有年传。
