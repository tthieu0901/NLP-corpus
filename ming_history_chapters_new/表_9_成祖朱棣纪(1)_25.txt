标题: 成祖朱棣纪(1)
章节类型: 表
卷数: 9
URL: https://www.xuges.com/ls/mingshi/0008.htm
原始标题: 3.成祖朱棣纪
段落序号: 25

==================================================

秋七月庚寅，复贻书鬼力赤。八月己巳，发流罪以下垦北京田。甲戌，徙直隶苏州等十郡、浙江等九省富民实北京。九月癸未，命宝源局铸农器，给山东被兵穷民。庚寅，初遣中官马彬使爪哇诸国。乙未，夺历城侯盛庸爵，寻自杀。庚子，岷王楩有罪，削其护卫。
