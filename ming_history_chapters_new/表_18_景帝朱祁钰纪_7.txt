标题: 景帝朱祁钰纪
章节类型: 表
卷数: 18
URL: https://www.xuges.com/ls/mingshi/0017.htm
原始标题: 7.景帝朱祁钰纪
段落序号: 7

==================================================

五月乙巳，免山西被灾税粮。瓦剌掠河曲、代州，遂南犯，诏刘安督涿、易诸军御之。戊申，瓦剌寇雁门，益黄花镇戍兵卫陵寝。癸丑，董兴击破广东贼，黄萧养伏诛。壬戌，振大同被寇军民。丙寅，侍郎侯琎、副总兵田礼大破贵州苗。辛未，瓦剌遣使请和。六月壬午，瓦剌寇大同，郭登击却之。丙戌，也先复拥上皇至大同。丁亥，左都御史陈镒、王文以鞫太监金英家人不实下狱，寻释之。戊子，瓦剌寇宣府，都督朱谦、参将纪广御却之。戊戌，免山东被灾州县税粮。乙亥，给事中李实、大理寺丞罗绮使瓦剌。
