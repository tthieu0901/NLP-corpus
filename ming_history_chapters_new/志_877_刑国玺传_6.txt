标题: 刑国玺传
章节类型: 志
卷数: 877
URL: https://www.xuges.com/ls/mingshi/1628.htm
原始标题: 刑国玺
段落序号: 6

==================================================

刘光先，未详里居，知丰县。大兵二千骑营西城外，不攻。夜一人自营逸出，语城上人曰：“得梯即攻。”不信。又有逸者曰：“梯成，立攻矣。”妇人亦自营出曰：“尽甲矣。”昧爽突攻西南陬，方力御，已登西北陬，光先殉焉。刘士璟，亦不知何许人，知沐阳，有强干声。竭力捍城，城破死之。赠山东佥事。
