标题: 福建(1)
章节类型: 志
卷数: 1237
URL: https://www.xuges.com/ls/mingshi/2268.htm
原始标题: ·福建
段落序号: 1

==================================================

福建，《禹贡》扬州之域。元置福建道宣慰使司，（治福州路。）属江浙行中书省。至正十六年正月改宣慰司为行中书省。太祖吴元年十二月平陈友定。洪武二年五月仍置福建等处行中书省。七年二月置福州都卫。（与行中书省同治。）八年十月改福州都卫为福建都指挥使司。九年六月改行中书省为承宣布政使司。领府八，直隶州一，属县五十七。（为里三千七百九十七。）北至岭，（与浙江界。）西至汀州，（与江西界。）南至诏安，（与广东界。）东至海。距南京二千八百七十二里，京师六千一百三十三里。洪武二十六年编户八十一万五千五百二十七，口三百九十一万六千八百六。弘治四年，户五十万六千三十九，口二百一十万六千六十。万历六年，户五十一万五千三百七，口一百七十三万八千七百九十三。
