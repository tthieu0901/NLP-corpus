标题: 成基命传
章节类型: 志
卷数: 564
URL: https://www.xuges.com/ls/mingshi/1196.htm
原始标题: 成基命
段落序号: 4

==================================================

基命性宽厚，每事持大体。先是，四城未复，兵部尚书梁廷栋衔总理马世龙，将更置之，以撼枢辅承宗，基命力调剂，世龙卒收遵、永功。尚书张凤翔、乔允升、韩继思相继下吏，并为申理。副都御史易应昌下诏狱，以基命言，改下法司。御史李长春、给事中杜齐芳坐私书事，将置重典。基命力救，不听，长跪会极门，言：“祖宗立法，真死罪犹三覆奏，岂有诏狱一讯遽置极刑？”自辰至酉未起。帝意解，得遣戍。逢申初劾基命，后以炮炸下狱拟戍，帝犹以为轻，亦以基命言得如拟。为首辅者数月，帝欲委政延儒，遂为其党所逐。八年卒于家。赠少保，谥文穆。
