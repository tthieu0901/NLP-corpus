标题: 邹应龙传
章节类型: 志
卷数: 319
URL: https://www.xuges.com/ls/mingshi/0891.htm
原始标题: 邹应龙
段落序号: 7

==================================================

帝颇知世蕃居丧淫纵，心恶之。会方士蓝道行以扶乩得幸，帝密问辅臣贤否。道行诈为乩语，具言嵩父子弄权状，帝由是疏嵩而任徐阶。及应龙奏入，遂勒嵩致仕，下世蕃等诏狱，擢应龙通政司参议。然帝虽罢嵩，念其赞修玄功，意忽忽不乐，手札谕阶：“嵩已退，其子已伏辜，敢再言者，当并应龙斩之。”应龙深自危，不敢履任，赖阶调护始视事。御史张槚巡盐河东，不知帝指，上疏言：“陛下已显擢应龙，而王宗茂、赵锦辈首发大奸未召，是曲突者不赏也。”帝大怒，立逮至，杖六十，斥为民。久之，世蕃诛，应龙乃自安。
