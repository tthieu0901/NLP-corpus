标题: 马录传
章节类型: 志
卷数: 283
URL: https://www.xuges.com/ls/mingshi/0828.htm
原始标题: 卷89 马录
段落序号: 8

==================================================

刘琦，字廷珍，洛川人。正德九年进士。嘉靖初，由行人授兵科给事中。时给京军冬衣布棉恒过期，以琦请，即命琦立给。李福达逃洛川，琦知之甚悉。事觉，琦疏陈颠末，因劾郭勋党逆，又与御史张问行劾勋侵盗草场租银。既而马录狱具，坐琦佐使杀人，下狱，谪戍沈阳。阅十年赦归，卒。
