标题: 朱纨传
章节类型: 志
卷数: 279
URL: https://www.xuges.com/ls/mingshi/0822.htm
原始标题: 卷88 朱纨
段落序号: 5

==================================================

纨执法既坚，势家皆惧。贡使周良安插已定，闽人林懋和为主客司，宣言宜发回其使。纨以中国制驭诸番，宜守大信，疏争之强。且曰：“去外国盗易，去中国盗难。去中国濒海之盗犹易，去中国衣寇之盗尤难。”闽、浙人益恨之，竟勒周良还泊海屿，以俟贡期。吏部用御史闽人周亮及给事中叶镗言，奏改纨巡视，以杀其权。纨愤，又明年春上疏言：“臣整顿海防，稍有次第，亮欲侵削臣权，致属吏不肯用命。”既又陈明国是、正宪体、定纪纲、扼要害、除祸本、重断决六事，语多愤激。中朝士大夫先入浙、闽人言，亦有不悦纨者矣。
