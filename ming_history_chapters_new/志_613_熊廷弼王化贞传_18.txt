标题: 熊廷弼王化贞传
章节类型: 志
卷数: 613
URL: https://www.xuges.com/ls/mingshi/1253.htm
原始标题: 熊廷弼王化贞
段落序号: 18

==================================================

是时，廷弼主守，谓辽人不可用，西部不可恃，永芳不可信，广宁多间谍可虞。化贞一切反之，绝口不言守，谓我一渡河，河东人必内应，且腾书中朝，言仲秋之月，可高枕而听捷音。识者知其必偾事，以疆场事重，无敢言其短者。
