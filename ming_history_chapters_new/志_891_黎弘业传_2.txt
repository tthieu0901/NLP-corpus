标题: 黎弘业传
章节类型: 志
卷数: 891
URL: https://www.xuges.com/ls/mingshi/1645.htm
原始标题: 黎弘业
段落序号: 2

==================================================

崇祯八年，流贼犯和州，御却之。十二月复至，与乡官马如蛟募死士，登陴固守。城将陷，弘业系印于肘，跪告其母曰：“儿不肖，贪微官以累母，奈何！”母李泣谕曰：“汝勿以我为意，事至此，有死而已。”遂自缢。妻杨、妾李及女四人继之。弘业北面恸哭再拜，自刎未殊，濡颈血大书曰：“为臣尽忠，为子尽孝，何惜一死。”贼入，伤数刃而死。赠太仆少卿，任一子。判官钱大用偕妻妾子妇俱死。吏目景一高被创死。学正康正谏，祁门人，举人。偕妻汪、子妇章赴水死，赠国子监丞。训导赵世选不屈死，赠国子学录。
