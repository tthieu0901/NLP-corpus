标题: 苏观生传
章节类型: 志
卷数: 745
URL: https://www.xuges.com/ls/mingshi/1406.htm
原始标题: 苏观生
段落序号: 9

==================================================

是月十五日，聿𨮁视学，百僚咸集，或报大兵已逼。观生叱之曰：“潮州昨尚有报，安得遽至此。妄言惑众，斩之！”如是者三。大兵已自东门入，观生始召兵搏战。兵精者皆西出，仓卒不能集。观生走鍙所问计。曰：“死尔，复何言！”观生入东房，鍙入西房，各拒户自缢。观生虑其诈，稍留听之。鍙故扼其吭，气涌有声，且推几仆地，久之寂然。观生信为死，遂自经。明日，鍙献其尸出降。朝钟闻变赴池，为邻人救出，自经死，聿𨮁方事阅射，急易服逾垣匿王应华家。俄缒城走，为追骑所获。馈之食，不受，曰：“我若饮汝一勺水，何以见先人地下！”投缳而绝。吾驺、应华等悉降。
