标题: 恭闵帝朱允炆纪
章节类型: 表
卷数: 8
URL: https://www.xuges.com/ls/mingshi/0007.htm
原始标题: 2.恭闵帝(建文帝)朱允炆纪
段落序号: 11

==================================================

二年春正月丙寅朔，诏天下来朝官勿贺。丁卯，释奠于先师孔子。二月，燕兵陷蔚州，进攻大同。李景隆自德州赴援，燕兵还北平。保定知府雒佥叛降燕。甲子，复以都察院为御史府。均江、浙田赋。诏曰：“国家有惟正之供，江、浙赋独重，而苏、松官田悉准私税，用惩一时，岂可为定则。今悉与减免，亩毋逾一斗。苏、松人仍得官户部。”三月丙寅朔，日有食之。赐胡广等进士及第、出身有差。
