标题: 金纯传
章节类型: 志
卷数: 118
URL: https://www.xuges.com/ls/mingshi/0371.htm
原始标题: 卷40 金纯
段落序号: 3

==================================================

九年命与宋礼同治会通河，又同徐亨、蒋廷瓒浚鱼王口黄河故道。初，太祖用兵梁、晋间，使大将军徐达开塌场口，通河于泗。又开济宁西耐牢坡引曹、郓河水，以通中原之运。其后故道浸塞，至是纯疏治之。自开封北引水达郓城，入塌场，出谷亭北十里为永通、广运二闸。十四年改礼部左侍郎。越二月，进尚书。十五年从巡北京。十九年同给事中葛绍祖巡抚四川。仁宗即位，改工部。居数月，又改刑部。明年兼太子宾客。
