标题: 陈性善传
章节类型: 志
卷数: 76
URL: https://www.xuges.com/ls/mingshi/0241.htm
原始标题: 陈性善
段落序号: 1

==================================================

陈性善，名复初，以字行，山阴人。洪武三十年进士。胪唱过御前，帝见其容止凝重，属目久之，曰：“君子也。”授行人司副，迁翰林检讨。性善工书，尝召入便殿，繙录诚意伯刘基子琏所献其父遗书。帝威严，见者多惴恐，至惶汗，不成一字。性善举动安祥，字画端好。帝大悦，赐酒馔，留竟日出。
