标题: 夏良胜传
章节类型: 志
卷数: 211
URL: https://www.xuges.com/ls/mingshi/0687.htm
原始标题: 夏良胜
段落序号: 10

==================================================

徐鏊，嘉定人，本高氏子。少孤，依舅京师，冒徐姓，从其业为医，供事内殿。既杖，谪戍乌撒。世宗即位，召还，寻擢御医。鏊性耿介，时朝士多新贵，不知鏊，鏊亦不言前事。一官垂三十年不调。年七十，求致仕。值同县徐学谟为礼部郎中，引见尚书吴山。山阅牍，有谏南巡事，瞿然曰：“此武庙时徐先生耶？何淹也！”两侍郎嫌其老，学谟抗声曰：“鏊虽老，然少与舒状元同患难，为可敬耳。”又久之，始迁院判。自引归，卒年八十三。
