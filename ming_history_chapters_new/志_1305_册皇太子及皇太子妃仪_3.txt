标题: 册皇太子及皇太子妃仪
章节类型: 志
卷数: 1305
URL: https://www.xuges.com/ls/mingshi/2352.htm
原始标题: 册皇太子及皇太子妃仪
段落序号: 3

==================================================

洪武二十八年，皇太子、亲王俱授金册，不用宝。永乐二年定，先三日斋戒，遣官祭告天地、宗庙，受册宝毕，先诣太庙谒告，后至奉天殿谢恩，乃入谢中宫。二十二年十月，册东宫，以梓宫在殡，乐设而不作。奉先殿行礼毕，仍诣几筵谒告。宣德二年十一月，皇子生，群臣表请立太子，三年二月行礼，以太子尚幼，乃命正、副使授册宝于文华门。
