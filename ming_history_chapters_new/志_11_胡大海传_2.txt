标题: 胡大海传
章节类型: 志
卷数: 11
URL: https://www.xuges.com/ls/mingshi/0146.htm
原始标题: 胡大海
段落序号: 2

==================================================

陈友谅寇龙江，命分军捣信州，以牵制敌。大海用王恺言，亲引兵往，遂克信州，以为广信府。信方绝粮，或劝还师。大海曰：“此闽、楚襟喉地也，可弃之乎？”筑城浚隍以守之。先是，军粮少，所得郡县，将士皆征粮于民，名曰寨粮。民甚病之。大海以为言，始命罢去。进江南行省参知政事，镇金华。
