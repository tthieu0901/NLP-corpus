标题: 黄孔昭传
章节类型: 志
卷数: 126
URL: https://www.xuges.com/ls/mingshi/0397.htm
原始标题: 黄孔昭
段落序号: 5

==================================================

赞曰：国家盛时，士大夫多以廉节自重，岂刻意励行，好为矫饰名誉哉。亦其澹嗜欲，耻营竞，介特之性然也。仁、宣之际，惩吏道贪墨，登进公廉刚正之士。宗载佐铨衡，顾佐掌邦宪，风纪为之一清。段民、吴讷、魏骥、鲁穆皭然秉羔羊素丝之节。轩、耿、孔昭矫厉绝俗，物不能干。章敞、徐琦、刘戩律己严正，异域倾心。廉之足尚也卓矣。
