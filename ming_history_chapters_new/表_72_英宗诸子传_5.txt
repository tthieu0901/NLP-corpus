标题: 英宗诸子传
章节类型: 表
卷数: 72
URL: https://www.xuges.com/ls/mingshi/0072.htm
原始标题: 英宗诸子
段落序号: 5

==================================================

许悼王见淳，英宗第四子。景泰三年封。明年薨。礼臣请用亲王礼葬。帝以王幼，杀其制。秀怀王见澍，英宗第五子。生于南宫，天顺元年封。成化六年就藩汝宁。长史刘诚献《千秋日鉴录》，见澍朝夕诵之。就藩时，虑途中扰民，令并日行。王居隘，左右请迁文庙广之。见澍不听，曰：“居近学宫，时时闻絃颂声，顾不美乎！”论《书》至《西伯戡黎》，长史诚主吴氏说，曰：“戡黎者，武王也。”右长史赵锐主孔氏说，曰：“实文王事。”争之失色。见澍曰：“经义未有定论，不嫌往复。今若此，非先皇帝简二先生意也。”成化八年薨。无子，封除。
