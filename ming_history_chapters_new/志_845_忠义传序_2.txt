标题: 忠义传序
章节类型: 志
卷数: 845
URL: https://www.xuges.com/ls/mingshi/1570.htm
原始标题: 卷168 忠义传序
段落序号: 2

==================================================

建文之变，群臣不惮膏鼎镬，赤姻族，以抗成祖之威棱，虽《表忠》一录出自传疑，亦足以知人心天性之不泯矣。仁宣以降，重熙累洽，垂二百余载，中间如交阯之征，土木之变，宸濠之叛，以暨神、熹两朝，边陲多故，沉身殉难者，未易更仆数。而司勋褒恤之典，悉从优厚。或所司失奏，后人得自陈请。故节烈之绩，咸得显暴于时。
