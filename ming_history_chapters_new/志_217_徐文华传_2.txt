标题: 徐文华传
章节类型: 志
卷数: 217
URL: https://www.xuges.com/ls/mingshi/0699.htm
原始标题: 徐文华
段落序号: 2

==================================================

江西副使胡世宁坐论宁王宸濠系诏狱，文华抗疏救曰：“世宁上为圣朝，下为宗室，竭诚发愤，言甫脱口，而祸患随之，亦可哀也。宁王威焰日以张，隐患日以甚。失今不戢，容有纪极。顾又置世宁重法，杜天下之口，夺忠鲠之气，弱朝廷之势，启宗藩之心，招意外之变，皆自今日始矣。”不纳。
