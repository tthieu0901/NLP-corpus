标题: 张秉文传
章节类型: 志
卷数: 874
URL: https://www.xuges.com/ls/mingshi/1625.htm
原始标题: 张秉文
段落序号: 5

==================================================

时大清兵所破州县，守令失城者，皆论死。而临邑宋希尧、博平张列宿、茌平黄建极、武城李承芳、丘县高重光，皆以死节蒙赠恤。重光，字秀恒，保定人。由贡生为柏乡训导，率苍头击盗以全城，遂擢为令。及大军至，吏民欲负之逃，重光不可，抱印赴井死。
