标题: 陈循萧鎡传
章节类型: 志
卷数: 160
URL: https://www.xuges.com/ls/mingshi/0494.htm
原始标题: 卷51 陈循萧鎡
段落序号: 9

==================================================

同邑萧鎡。字孟勤。宣德二年进士，需次于家。八年，帝命杨溥合选三科进士，拔二十八人为庶吉士，鎡为首。英宗即位，授编修。正统三年进侍读。久之，代李时勉为国子监祭酒。景泰元年以老疾辞。既得允，监丞鲍相率六馆生连章乞留。帝可其奏。明年以本官兼翰林学士，与侍郎王一宁并入直文渊阁。又明年进户部右侍郎，兼官如故。易储议起，鎡曰：“无易树子，霸者所禁，矧天朝乎。”不听。加太子少师。《寰宇通志》成，进户部尚书。帝不豫，诸臣议复宪宗东宫。李贤私问鎡，鎡曰：“既退，不可再也。”英宗复位，遂削籍。天顺八年卒。成化中，复官赐祭。鎡学问该博，文章尔雅。然性猜忌，遇事多退避云。
