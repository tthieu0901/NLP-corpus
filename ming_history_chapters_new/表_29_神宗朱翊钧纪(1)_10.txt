标题: 神宗朱翊钧纪(1)
章节类型: 表
卷数: 29
URL: https://www.xuges.com/ls/mingshi/0028.htm
原始标题: 14.神宗朱翊钧纪
段落序号: 10

==================================================

八年春二月辛未朔，日有食之。戊子，耕耤田。戊戌，河工成。三月辛亥，奉两宫皇太后如天寿山谒陵，免所过田租。甲寅，还宫。丁卯，赐张懋修等进士及第、出身有差。夏闰四月庚申，广西八寨贼平。冬十月辛丑，汰内外冗官。乙巳，振苏、松、常、镇饥。十一月丙子，诏度民田。是年，琉球入贡。
