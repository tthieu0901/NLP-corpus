标题: 太祖诸子传(6)
章节类型: 表
卷数: 61
URL: https://www.xuges.com/ls/mingshi/0061.htm
原始标题: (6)
段落序号: 9

==================================================

奉国将军健根，钜野王阳蓥诸孙。博通经术，年七十，犹纵谈名理，亹亹不倦。嘉靖中，诏褒其贤孝。子镇国中尉观熰，字中立，居母丧，蔬食逾年，哀毁骨立。尝绘《太平图》上献。世宗嘉奖之，赐承训书院名额并《五经》诸书。弟观〈韦美〉以诗画著名。同时钜野中尉颐堟、安丘将军颐墉，声诗清拔。乐陵王颐〈土戋〉亦喜称诗。
