标题: 华云龙传
章节类型: 表
卷数: 106
URL: https://www.xuges.com/ls/mingshi/0115.htm
原始标题: 华云龙
段落序号: 4

==================================================

洪武三年冬，论功封淮安侯，禄一千五百石，予世券。云龙上言：“北平边塞，东自永平、蓟州，西至灰岭下，隘口一百二十一，相去可二千二百里。其王平口至官坐岭，隘口九，相去五百余里。俱冲要，宜设兵。紫荆关及芦花山岭尤要害，宜设千户守御所。”又言：“前大兵克永平，留故元八翼军士千六百人屯田，人月支粮五斗，所得不偿费。宜入燕山诸卫，补伍操练。”俱从之。行边至云州，袭元平章僧家奴营于牙头，突入其帐擒之，尽俘其众。至上都大石崖，攻克刘学士诸寨，驴儿国公奔漠北。自是无内犯者，威名大著。建燕邸，增筑北平城，皆其经画。洪武七年，有言云龙据元相脱脱第宅，僣用故元宫中物。召还，命何文辉往代。未至京，道卒。
