标题: 崔景荣传
章节类型: 志
卷数: 587
URL: https://www.xuges.com/ls/mingshi/1223.htm
原始标题: 卷139 崔景荣
段落序号: 3

==================================================

三年满，擢右佥都御史，巡抚宁夏。银定素骄，岁入掠。景荣亲督战破之，因议革导贼诸部赏，诸部惧，请与银定绝。银定既失导，亦叩关求市。宁夏岁市费不赀，景荣议省之。在任三年，仅一市而已。其后延镇吉能等挟款求补市，卒勿许，岁省金钱十余万。
