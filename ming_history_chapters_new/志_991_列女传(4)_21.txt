标题: 列女传(4)
章节类型: 志
卷数: 991
URL: https://www.xuges.com/ls/mingshi/1825.htm
原始标题: (4)
段落序号: 21

==================================================

谭氏，南海方存业妻。生子三月，夫亡，悲号欲殉。母乃姑交止之，且讽改适。氏垂涕曰：“吾久不乐生，特念姑与儿耳。”哽咽流涕不止，二人不敢复言。及子七岁，遣就塾师，先令拜姑，微示付托意，窃自喜曰：“吾今可以遂志矣。”一日，媒氏至，复劝改适，氏愈愤，中夜缢死。又张氏，临清林与岐妻。夫亡，欲自缢，舅姑慰之曰：“尔死，如遗孤何？”氏以衣物倩乳妪育其子，三月，知子安乳妪，遂不食死。
