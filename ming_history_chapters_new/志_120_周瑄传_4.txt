标题: 周瑄传
章节类型: 志
卷数: 120
URL: https://www.xuges.com/ls/mingshi/0379.htm
原始标题: ·周瑄
段落序号: 4

==================================================

瑄恬静淡荣利。成化改元，为侍郎十六年矣，始迁右都御史。督理南京粮储，捕惩作奸者数辈，宿弊为清。凤阳、淮、徐饥，以瑄言发廪四十万以振。久之，迁南京刑部尚书。令诸司事不须勘者，毋出五日。狱无滞囚。暑疫，悉遣轻系者，曰：“召汝则至。”囚欢呼去，无失期者。
