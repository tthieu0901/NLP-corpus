标题: 夏原吉传
章节类型: 志
卷数: 99
URL: https://www.xuges.com/ls/mingshi/0302.htm
原始标题: 夏原吉
段落序号: 12

==================================================

已而仁宗崩，太子至自南京。原吉奉遗诏迎于卢沟桥。宣宗即位，以旧辅益亲重。明年，汉王高煦反，亦以“靖难”为辞，移檄罪状诸大臣，以原吉为首。帝夜召诸臣议。杨荣首劝帝亲征。帝难之。原吉曰：“独不见李景隆已事耶？臣昨见所遣将，命下即色变，临事可知矣。且兵贵神速，卷甲趋之，所谓先人有夺人之心也。荣策善。”帝意遂决。师还，赉予加等，赐阍者三人。原吉以无功辞。不听。
