标题: 茹瑺传
章节类型: 志
卷数: 105
URL: https://www.xuges.com/ls/mingshi/0315.htm
原始标题: 卷34 茹瑺
段落序号: 4

==================================================

还朝，坐不送赵王，遣归里。既而为家人所讼，逮至京。释还。过长沙不谒谷王，王以为言。时方重藩王礼，谷王又开金川门有功，帝意向之。陈瑛遂劾瑺违祖制，逮下锦衣狱。瑺知不免，命子铨市毒药，服之死。时永乐七年二月也。法司劾铨毒其父，请以谋杀父母论。后以铨实承父命，减死，与兄弟家属二十七人谪戍广西河池。
