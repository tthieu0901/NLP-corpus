标题: 列女传(4)
章节类型: 志
卷数: 991
URL: https://www.xuges.com/ls/mingshi/1825.htm
原始标题: (4)
段落序号: 3

==================================================

彭氏，安丘人。幼字王枚皋。未嫁，枚皋卒，誓不再适。濰县丁道平密嘱其父欲娶之。彭察知，六日不食。道平悔而止，心敬女节烈，后闻其疾革不起，赠以棺。彭语父曰：“可束苇埋我，亟还丁氏棺，地下欲见王枚皋也。”遂死。又刘氏，颍州刘梅女，许聘李之本。之本殁，女泣血不食，语父曰；“儿为李郎服三年，需弟稍长，然后殉。寄语翁，且勿为郎置椁。”遂尽去铅华，教弟读书，亲正句读。越一年，梅潜许田家。女闻，中夜开箧，取李币，挑灯制衣，衣之，缢死。知府谢诏临其丧，邻里吊者如市。田家亦具奠赙，举酒方酹，柩前承灌瓦盆划然而碎，起高丈余，绕檐如蝶坠。观者震色。
