标题: 西天阿难功德国传
章节类型: 志
卷数: 1128
URL: https://www.xuges.com/ls/mingshi/2095.htm
原始标题: 西天阿难功德国
段落序号: 3

==================================================

又有和林国师朵儿只怯烈失思巴藏卜，亦遣其讲主汝奴汪叔来朝，献铜佛、舍利、白哈丹布及元所授玉印一、玉图书一、银印四、铜印五、金字牌三，命宴赉遣还。明年，国师入朝，又献佛像、舍利、马二匹，赐文绮、禅衣。和林，即元太祖故都，在极北，非西番，其国师则番僧。与功德国同时来贡，后亦不复至。
