标题: 刘宗周传
章节类型: 志
卷数: 585
URL: https://www.xuges.com/ls/mingshi/1221.htm
原始标题: 卷138 刘宗周
段落序号: 16

==================================================

法天之大者，莫过于厚民生，则赋敛宜缓宜轻。今者宿逋见征及来岁预征，节节追呼，闾阎困敝，贪吏益大为民厉。贵州巡按苏琰以行李被讦于监司。巡方黩货，何问下吏？吸膏吮脂之辈，接迹于天下矣。愿体上天好生之心，首除新饷，并严饬官方，则祈天永命之又一道也。
