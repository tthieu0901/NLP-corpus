标题: 江彬许泰传
章节类型: 志
卷数: 1015
URL: https://www.xuges.com/ls/mingshi/1878.htm
原始标题: 江彬许泰
段落序号: 2

==================================================

宁见彬骤进，意不平。一日，帝捕虎，召宁，宁缩不前。虎迫帝，彬趋扑乃解。帝戏曰：“吾自足办，安用尔。”然心德彬而嗛宁。宁他日短彬，帝不应。彬知宁不相容，顾左右皆宁党，欲籍边兵自固，固盛称边军骁悍胜京军，请互调操练。言官交谏，大学士李东阳疏称十不便，皆不听。于是调辽东、宣府、大同、延绥四镇军入京师，号外四家，纵横都市。每团练大内，间以角觝戏。帝戎服临之，与彬联骑出，铠甲相错，几不可辨。
