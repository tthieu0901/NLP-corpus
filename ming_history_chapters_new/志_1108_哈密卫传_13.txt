标题: 哈密卫传
章节类型: 志
卷数: 1108
URL: https://www.xuges.com/ls/mingshi/2074.htm
原始标题: 卷181 西域
段落序号: 13

==================================================

十年，也先复取王母妻及弟，并撒马儿罕贡使百余人掠之，又数趣王往见。王外顺朝命，实惧也先。十三年夏，亲诣瓦剌，居数月方还；而遣使诳天子，谓守朝命不敢往。天子为赐敕褒嘉。已，知其诈，严旨诘责，然其王迄不能自振。会也先方东犯，不复还故土，以是哈密获少安。
