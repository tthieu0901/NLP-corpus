标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 1

==================================================

岷庄王楩，太祖第十八子。洪武二十四年封国岷州。二十八年以云南新附，宜亲王镇抚，改云南。有司请营宫殿，帝令斩居棕亭，俟民力稍纾后作。建文元年，西平侯沐晟奏其过，废为庶人，徙漳州。永乐初复王，与晟交恶。帝赐书谕楩，而诏戒晟。楩沉湎废礼，擅收诸司印信，杀戮吏民。帝怒，夺册宝。寻念王建文中久幽系，复予之，而楩不悛。六年，削其护卫，罢官属。仁宗即位，徙武冈，寄居州治。久之，始建王邸。景泰元年薨。子恭王徽煣嗣。
