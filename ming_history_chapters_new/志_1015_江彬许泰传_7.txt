标题: 江彬许泰传
章节类型: 志
卷数: 1015
URL: https://www.xuges.com/ls/mingshi/1878.htm
原始标题: 江彬许泰
段落序号: 7

==================================================

十四年正月自太原还至宣府，命彬提督十二团营。帝东西游幸，历数千里，乘马腰弓矢，涉险阻，冒风雪，从者多道病，帝无倦容。及还京，复欲南幸。刑部主事汪金疏陈九不可，且极言酣酒当戒，帝不省。廷臣百余人伏阙谏，彬故激帝怒，悉下狱，多杖死者。彬亦意沮，议得寝。
