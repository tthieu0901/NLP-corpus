标题: 太祖诸子传(6)
章节类型: 表
卷数: 61
URL: https://www.xuges.com/ls/mingshi/0061.htm
原始标题: (6)
段落序号: 1

==================================================

齐王榑，太祖第七子。洪武三年封。十五年就藩青州。二十三年命王帅护卫及山东徐、邳诸军从燕王北征。二十四年复帅护卫骑士出开平。时已令颍国公傅友德调发山东都司各卫军出塞，谕王遇敌当自为队，奏凯之时勿与诸将争功。榑数历塞上，以武略自喜，然性凶暴，多行不法。建文初，有告变者。召至京，废为庶人，与周王同禁锢。
