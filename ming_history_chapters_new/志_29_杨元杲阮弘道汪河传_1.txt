标题: 杨元杲阮弘道汪河传
章节类型: 志
卷数: 29
URL: https://www.xuges.com/ls/mingshi/0175.htm
原始标题: 杨元杲阮弘道汪河
段落序号: 1

==================================================

杨元杲、阮弘道，皆滁人，家世皆儒者。从渡江，同为行省左右司员外郎，与陶安等更番掌行机宜文字。元杲以郎中擢理军储于金华，而弘道亦于是岁以郎中从大都督文正守南昌，皆有功。二人皆于太祖最故，又皆儒雅，嗜文学，练达政体，而元杲知虑尤周密。帝尝曰：“文臣从渡江，掌簿书文字，勤劳十余年，无如杨元杲、阮弘道、李梦庚、侯元善、樊景昭者。”其后，元杲历应天府尹，弘道历福建、江西行省参政，皆卒官。
