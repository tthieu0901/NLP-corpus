标题: 冯师孔传
章节类型: 志
卷数: 634
URL: https://www.xuges.com/ls/mingshi/1274.htm
原始标题: 冯师孔
段落序号: 10

==================================================

先是，户部尚书倪元璐奏曰：“天下诸藩，孰与秦、晋？秦晋山险，用武国也。请谕二王，以剿贼保秦责秦王，以遏贼不入责晋王。王能杀贼，假王以大将军权；不能杀贼，悉输王所有饷军，与其赍盗。贼平，益封王各一子如亲王，亦足以明报矣。二王独不鉴十一宗之祸乎？贤王忠而熟于计，必知所处矣。”书上，不报。至是，贼果破秦，悉为贼有焉。
