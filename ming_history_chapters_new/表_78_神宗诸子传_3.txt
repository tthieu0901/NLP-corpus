标题: 神宗诸子传
章节类型: 表
卷数: 78
URL: https://www.xuges.com/ls/mingshi/0078.htm
原始标题: 神宗诸子
段落序号: 3

==================================================

福恭王常洵，神宗第三子。初，王皇后无子，王妃生长子，是为光宗。常洵次之，母郑贵妃最幸。帝久不立太子，中外疑贵妃谋立己子，交章言其事，窜谪相踵，而言者不止。帝深厌苦之。二十九年始立光宗为太子，而封常洵福王，婚费至三十万，营洛阳邸第至二十八万，十倍常制。廷臣请王之藩者数十百奏。不报。至四十二年，始令就藩。
