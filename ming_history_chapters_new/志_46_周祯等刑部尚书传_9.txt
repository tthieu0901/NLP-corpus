标题: 周祯等刑部尚书传
章节类型: 志
卷数: 46
URL: https://www.xuges.com/ls/mingshi/0205.htm
原始标题: 周祯等刑部尚书
段落序号: 9

==================================================

刘敏，肃宁人。举孝廉，为中书省吏。尝暮市芦龙江，旦载于家，俾妻织蓆，鬻以奉母。而后，入治事。性廉介，或遗之瓷瓦器，亦不受。为楚相府录事，中书以没官女妇给文臣家，众劝其请给以事母。敏固辞曰：“事母，子妇事，何预他人。”及省臣败，吏多坐诛，敏独无所预。帝贤之，擢工部侍郎，改刑部。出为徽州府同知，有惠政，卒于官。
