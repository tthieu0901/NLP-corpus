标题: 张臣传
章节类型: 志
卷数: 494
URL: https://www.xuges.com/ls/mingshi/1117.htm
原始标题: 卷122 张臣
段落序号: 9

==================================================

承荫子应昌、全昌、德昌。应昌嗣祖臣职，当为指挥佥事。以父阵亡，增三秩为都司佥书，经略杨镐用为左翼游击。四路出师，使从李如柏。天启元年，迁大同井坪参将，调延绥。二年秋，河套入犯，不能御，免归。督师孙承宗召置麾下，命驻锦州。承宗去，高第尽撤松、锦守具，应昌亦归。
