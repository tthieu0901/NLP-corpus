标题: 艾万年传
章节类型: 志
卷数: 675
URL: https://www.xuges.com/ls/mingshi/1322.htm
原始标题: 卷152 艾万年
段落序号: 4

==================================================

夫剿贼不患贼多，患贼走。盖叠嶂重峦，皆其渊薮，兵未至而贼先逃，所以难灭，其故则兵寡也。当事非不知兵寡，因糗粮不足，为苟且计，日引月长，以至于今，虽多措饷，多设兵，而已不可救矣。宜合计贼众多寡，用兵若干，饷若干，度其足用，然后审察地利，用正用奇，用伏用间，或击首尾，或冲左右，有不即时殄灭者，臣不信也。
