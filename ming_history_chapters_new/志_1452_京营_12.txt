标题: 京营
章节类型: 志
卷数: 1452
URL: https://www.xuges.com/ls/mingshi/2591.htm
原始标题: ·京营
段落序号: 12

==================================================

故事，五军府皆开府给印，主兵籍而不与营操，营操官不给印，戎政之有府与印，自仇鸾始。鸾方贵幸，言于帝，选各边兵六万八千人，分番入卫，与京军杂练，复令京营将领分练边兵，于是边军尽隶京师。塞上有警，边将不得征集，边事益坏。鸾死，乃罢其所置戎政厅首领官之属，而入卫军则惟罢甘肃者。
