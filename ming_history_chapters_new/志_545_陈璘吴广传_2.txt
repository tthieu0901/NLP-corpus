标题: 陈璘吴广传
章节类型: 志
卷数: 545
URL: https://www.xuges.com/ls/mingshi/1175.htm
原始标题: 陈璘吴广
段落序号: 2

==================================================

官军攻诸良宝，副将李成立战败。总督殷正茂请假璘参将，自将一军。贼平，授肇庆游击将军，徙高州参将。总督凌云翼将大征罗旁，先下令雕剿。璘所破凡九十巢。已，分十道大征。璘从信宜入，会诸军，覆灭之，以其地置罗定州及东安、西宁二县。即迁璘副总兵，署东安参将事。未几，余孽杀吏民，责璘戴罪办贼。璘会他将朱文达攻破石牛、青水诸巢，斩捕三百六十余人，授俸如故。
