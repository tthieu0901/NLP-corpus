标题: 李原名传
章节类型: 志
卷数: 35
URL: https://www.xuges.com/ls/mingshi/0189.htm
原始标题: 李原名
段落序号: 4

==================================================

初，以答禄与权言，建历代帝王庙。至是原名请以风后、力牧等三十六人侑享。帝去赵普、安章、阿术而增陈平、冯异、潘美、木华黎，余悉如原名奏。鲁王薨，定丧服之制。进士王希曾请丧出母，原名谓非礼，宜禁。凡郊祀、宗庙、社稷、岳渎诸制，先后儒臣论定，时有详略，帝悉令原名更正之。诸礼臣惟原名在任久。
