标题: 后妃传(15)
章节类型: 表
卷数: 50
URL: https://www.xuges.com/ls/mingshi/0050.htm
原始标题: (15)
段落序号: 4

==================================================

裕妃张氏，熹宗妃也。性直烈。客、魏恚其异己，幽于别宫，绝其饮食。天雨，妃匍匐饮檐溜而死。又慧妃范氏者，生悼怀太子不育，复失宠。李成妃侍寝，密为慧妃乞怜。客、魏知之怒，亦幽成妃于别宫。妃预藏食物檐瓦间，闭宫中半月不死，斥为宫人。崇祯初，皆复位号。
