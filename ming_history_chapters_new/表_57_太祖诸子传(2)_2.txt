标题: 太祖诸子传(2)
章节类型: 表
卷数: 57
URL: https://www.xuges.com/ls/mingshi/0057.htm
原始标题: (2)
段落序号: 2

==================================================

二十八年正月，命帅平羌将军甯正征叛番于洮州，番惧而降。帝悦，赉予甚厚。其年三月薨，赐谥册曰：“哀痛者，父子之情；追谥者，天下之公。朕封建诸子，以尔年长，首封于秦，期永绥禄位，以藩屏帝室。夫何不良于德，竟殒厥身，其谥曰愍。”樉妃，元河南王王保保女弟。次妃，宁河王邓愈女。樉薨，王妃殉。
