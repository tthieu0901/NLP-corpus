标题: 齐之鸾传
章节类型: 志
卷数: 301
URL: https://www.xuges.com/ls/mingshi/0855.htm
原始标题: 齐之鸾
段落序号: 5

==================================================

其秋大计京官，被中伤，谪崇德丞。屡迁宁夏佥事。饥民采蓬子为食，之鸾为取二封，一进于帝，一以贻阁臣。且言时事可忧者三，可惜者四，语极切。帝付之所司。时方大修边墙，之鸾董役。巡抚胡东皋称其能，举以自代。历河南、山东副使。召为顺天府丞。未行，盗发，留镇抚。寻擢河南按察使。卒官。
