标题: 太祖诸子传(7)
章节类型: 表
卷数: 62
URL: https://www.xuges.com/ls/mingshi/0062.htm
原始标题: (7)
段落序号: 1

==================================================

蜀献王椿，太祖第十一子，洪武十一年封。十八年命驻凤阳。二十三年就藩成都。性孝友慈祥，博综典籍，容止都雅，帝尝呼为“蜀秀才”。在凤阳时，辟西堂，延李叔荆、苏伯衡商榷文史。既至蜀，聘方孝孺为世子傅，表其居曰“正学”，以风蜀人。诣讲郡学，知诸博士贫，分禄饩之，月一石，后为定制。造安车赐长史陈南宾。闻义乌王绅贤，聘至，待以客礼。绅父祎死云南，往求遗骼，资给之。
