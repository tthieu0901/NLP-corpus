标题: 华云龙传
章节类型: 表
卷数: 106
URL: https://www.xuges.com/ls/mingshi/0115.htm
原始标题: 华云龙
段落序号: 2

==================================================

龙江之役，云龙伏石灰山，接战，杀伤相当。云龙跃马大呼，捣其中坚，遂大败友谅兵，乘胜复太平。从下九江、南昌，分兵攻下瑞州、临江、吉安。从援安丰，战彭蠡，平武昌。累功至豹韬卫指挥使。从徐达帅兵取高邮，进克淮安，遂命守之，改淮安卫指挥使。寻攻嘉兴，降吴将宋兴。围平江，军于胥门。
