标题: 皇后陵寝
章节类型: 表
卷数: 125
URL: https://www.xuges.com/ls/mingshi/2395.htm
原始标题: 皇后陵寝
段落序号: 8

==================================================

寻定进册谥仪，礼部议：“先期，帝衮冕告奉先殿、崇先殿。至期，帝常服御奉天门，正副使常服，百官浅淡色衣、黑角带，入班行礼如仪。节册至右顺门，内侍捧入正门，至几筵前置于案。内赞赞就位上香，宣册官立宣讫，复置册于案。内侍持节由正门出，以节授正副使，报礼毕，正副使持节复命。”次日，礼部誊黄颁示天下。
