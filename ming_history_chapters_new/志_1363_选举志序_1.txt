标题: 选举志序
章节类型: 志
卷数: 1363
URL: https://www.xuges.com/ls/mingshi/2463.htm
原始标题: 9.选举志序
段落序号: 1

==================================================

选举之法，大略有四：曰学校，曰科目，曰荐举，曰铨选。学校以教育之，科目以登进之，荐举以旁招之，铨选以布列之，天下人才尽于是矣。明制，科目为盛，卿相皆由此出，学校则储才以应科目者也。其径由学校通籍者，亦科目之亚也，外此则杂流矣。然进士、举贡、杂流三途并用，虽有畸重，无偏废也。
