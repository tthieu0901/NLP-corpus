标题: 吴一鹏传
章节类型: 志
卷数: 214
URL: https://www.xuges.com/ls/mingshi/0696.htm
原始标题: 吴一鹏
段落序号: 4

==================================================

比还朝，则廷臣已伏阙哭争，朝事大变，而给事中陈洸诪张尤甚。一鹏抗疏曰：“大礼之议断自圣心，正统本生，昭然不紊。而洸妄谓陛下诞生于孝宗没后三年，嗣位于武宗没后二月，无从授受，其说尤为不经。谨按《春秋》以受命为正始，故鲁隐公上无所承，内无所受，则不书即位。今陛下承武宗之遗诏，奉昭圣之懿旨，正合《春秋》之义。而洸谓孰从授受，是以陛下为不得正始也。洸本小人，不痛加惩艾，无以杜效尤之渐。”不听。
