标题: 郑一鹏传
章节类型: 志
卷数: 285
URL: https://www.xuges.com/ls/mingshi/0831.htm
原始标题: 郑一鹏
段落序号: 6

==================================================

时诸臣进言多获谴，而一鹏间得俞旨，益发舒言事。论杨宏不宜推宁夏总兵官；席书不宜讦费宏，留其弟春为修撰；王宪夤缘贵近，邓璋败事甘肃，不宜举三边总督；服阕尚书罗钦顺、请告祭酒鲁铎、被谪修撰吕柟宜召置经筵；廷臣乞省亲养疾，不宜概不许。诸疏皆侃侃。会武定侯郭勋欲得虎贲左卫以广其第，使指挥王琬等言，卫湫隘不足居吏士，而民郭顺者愿以宅易之。顺，勋家奴也，其宅更湫隘。一鹏与同官张嵩劾勋：“以敝宅易公署，骄纵罔上。昔窦宪改沁水园，卒以逆诛。勋谋夺朝廷武卫，其恶岂止宪比？部臣附势曲从，宜坐罪。”尚书赵璜等因自劾。诏还所易，勋甚衔之。而一鹏复以李福达狱劾勋，桂萼、张璁因坐以妄奏，拷掠除名。九庙灾，言官会荐遗贤及一鹏，竟不复召。久之，卒。隆庆初复官，赠光禄少卿。
