标题: 刘仕貆王溥徐均传
章节类型: 志
卷数: 61
URL: https://www.xuges.com/ls/mingshi/0223.htm
原始标题: 刘仕貆王溥徐均
段落序号: 2

==================================================

后有王溥者，桂林人。洪武末为广东参政，亦以廉名。其弟自家来省，属吏与同舟，赠以布袍。溥命还之，曰：“一衣虽微，不可不慎，此污行辱身之渐也。”粮运由海道多漂没，溥至庾岭，相度形势，命有司凿石填堑，修治桥梁，易以车运。民甚便之。居官数年，笥无重衣，庖无兼馔。以诬逮下诏狱，僚属馈赆皆不受，曰：“吾岂以患难易其心哉！”事白得归，卒。
