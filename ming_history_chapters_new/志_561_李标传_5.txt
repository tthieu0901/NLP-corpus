标题: 李标传
章节类型: 志
卷数: 561
URL: https://www.xuges.com/ls/mingshi/1193.htm
原始标题: 卷134 李标
段落序号: 5

==================================================

周道登，吴江人。万历二十六年进士。由庶吉士历迁少詹事。天启时，为礼部左侍郎，颇有所争执。以病归。五年秋，廷推礼部尚书，魏忠贤削其籍。崇祯初，与李标等同入阁。道登无学术，奏对鄙浅，传以为笑。御史田时震、刘士祯、王道直、吴之仁、任赞化，给事中阎可陛交劾之，悉下廷议。吏部尚书王永光等言道登党护枢臣王在晋及宗生朱统饰、乡人陈于鼎馆选事，俱有实迹，乃罢归。阅五年而卒。
