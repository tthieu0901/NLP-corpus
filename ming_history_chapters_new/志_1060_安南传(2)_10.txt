标题: 安南传(2)
章节类型: 志
卷数: 1060
URL: https://www.xuges.com/ls/mingshi/2002.htm
原始标题: (2)
段落序号: 10

==================================================

琦等还朝，利遣使奉表谢恩，诡言皓于正月物故，陈氏子孙绝，国人推利守其国，谨俟朝命。帝亦知其诈，不欲遽封，复遣汝敬、永达谕利及其下，令访陈氏，并尽还官吏人民及其眷属。明年春，汝敬等还，利复言陈氏无遗种，请别命。因贡方物及代身金人。又言：“臣九岁女遭乱离散，后知马骐携归充宫婢，臣不胜儿女私，冒昧以请。”帝心知陈氏即有后，利必不言，然以封利无名，复命琦、汝敬敕谕再访，且以利女病死告之。
