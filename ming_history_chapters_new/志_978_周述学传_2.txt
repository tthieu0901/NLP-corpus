标题: 周述学传
章节类型: 志
卷数: 978
URL: https://www.xuges.com/ls/mingshi/1791.htm
原始标题: 周述学
段落序号: 2

==================================================

嘉靖中，锦衣陆炳访士于经历沈炼，炼举述学。炳礼聘至京，服其英伟，荐之兵部尚书赵锦。锦就访边事，述学曰：“今岁主有边兵，应在乾艮。艮为辽东，乾则宣、大二镇，京师可无虞也。”已而果然。锦将荐诸朝，会仇鸾闻其名欲致之，述学识其必败，乃还里。总督胡宗宪征倭，招至幕中，亦不能荐，以布衣终。
