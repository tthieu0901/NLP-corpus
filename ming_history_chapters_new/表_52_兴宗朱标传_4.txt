标题: 兴宗朱标传
章节类型: 表
卷数: 52
URL: https://www.xuges.com/ls/mingshi/0052.htm
原始标题: 卷2 兴宗朱标
段落序号: 4

==================================================

先是，建大本堂，取古今图籍充其中，征四方名儒教太子诸王，分番夜直，选才俊之士充伴读。帝时时赐宴赋诗，商搉古今，评论文字无虚日。命诸儒作《钟山龙蟠赋》。置酒欢甚，自作《时雪赋》，赐东宫官。令三师、谕德朝贺东宫，东宫答拜。又命东宫及王府官编缉古人行事可为鉴戒者，训谕太子诸王。四年春，制《大本堂玉图记》，赐太子。
