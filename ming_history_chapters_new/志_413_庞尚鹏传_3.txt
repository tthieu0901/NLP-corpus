标题: 庞尚鹏传
章节类型: 志
卷数: 413
URL: https://www.xuges.com/ls/mingshi/1020.htm
原始标题: 卷110 庞尚鹏
段落序号: 3

==================================================

神宗立，御史计坤亨等交荐，保定巡抚宋纁亦白其无罪。万历四年冬，始以故官抚福建。奏蠲逋饷银，推行一条鞭法。劾罢总兵官胡守仁，属吏咸奉职。张居正夺情，重谴言者。尚鹏移书救，居正深衔之。会拜左副都御史，居正令吏科陈三谟以给由岁月有误劾之，遂罢去。家居四年卒。浙江、福建暨其乡广东皆以徭轻故德尚鹏，立祠祀。
