标题: 陈子龙夏允彝传
章节类型: 志
卷数: 727
URL: https://www.xuges.com/ls/mingshi/1388.htm
原始标题: 陈子龙夏允彝
段落序号: 7

==================================================

北都变闻，允彝走谒尚书史可法，与谋兴复。闻福王立，乃还。其年五月擢吏部考功司主事。疏请终制，不赴。御史徐复阳希要人旨，劾允彝及其同官文德翼居丧授职为非制，以两人皆东林也。两人实未尝赴官，无可罪。吏部尚书张捷遽议贬秩调用。
