标题: 后妃传(7)
章节类型: 表
卷数: 42
URL: https://www.xuges.com/ls/mingshi/0042.htm
原始标题: (7)
段落序号: 1

==================================================

景帝废后汪氏，顺天人。正统十年册为郕王妃。十四年冬，王即皇帝位，册为皇后。后有贤德，尝念京师诸死事及老弱遇害者暴骨原野，令官校掩埋之。生二女，无子。景泰三年，妃杭氏生子见济，景帝欲立为太子，而废宪宗，后执不可。以是忤帝意，遂废后，立杭氏为皇后。七年，杭后崩，谥肃孝。英宗复位，削皇后号，毁所葬陵，而后仍称郕王妃。景帝崩，英宗以其后宫唐氏等殉，议及后。李贤曰：“妃已幽废，况两女幼，尤可悯。”帝乃已。
