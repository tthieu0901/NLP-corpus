标题: 播州宣慰司
章节类型: 志
卷数: 1040
URL: https://www.xuges.com/ls/mingshi/1909.htm
原始标题: 播州宣慰司
段落序号: 15

==================================================

隆庆五年，烈死，子应龙请袭，命予职。万历元年给应龙宣慰使敕书。八年赐故宣慰杨烈祭葬，从应龙请也。十四年，应龙献大木七十，材美，赐飞鱼服，又复引其祖斌赐蟒例。部议，以斌有军功，且出特恩，未可为比。帝命以都指挥使衔授应龙。
