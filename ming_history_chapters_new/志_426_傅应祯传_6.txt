标题: 傅应祯传
章节类型: 志
卷数: 426
URL: https://www.xuges.com/ls/mingshi/1039.htm
原始标题: 傅应祯
段落序号: 6

==================================================

十一年，用御史孙继先言，召复官。帝将幸昌平阅寿宫，而蓟镇告警，应祯止帝勿行，且陈边备甚悉。优诏答之。俄擢南京大理寺丞。将行，奏荐海内知名士三十七人。寻移疾归，三年而卒。赠本寺右少卿。应祯与同邑刘台同举进士，为御史，同忤居正得祸，乡人并祠祀之。
