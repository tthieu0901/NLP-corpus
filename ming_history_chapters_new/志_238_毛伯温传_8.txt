标题: 毛伯温传
章节类型: 志
卷数: 238
URL: https://www.xuges.com/ls/mingshi/0748.htm
原始标题: 毛伯温
段落序号: 8

==================================================

汪文盛，字希周，崇阳人。正德六年进士。授饶州推官。有顾嵩者，挟刃入淮王祐棨府，被执，诬文盛使刺王。下狱讯治，久之得白，还官。事详《淮王传》。入为兵部主事，偕同官谏武宗南巡，杖阙下。嘉靖初，历福州知府，迁浙江、陕西副使，皆督学校。擢云南按察使。
