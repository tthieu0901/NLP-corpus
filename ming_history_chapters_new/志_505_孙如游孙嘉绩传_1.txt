标题: 孙如游孙嘉绩传
章节类型: 志
卷数: 505
URL: https://www.xuges.com/ls/mingshi/1130.htm
原始标题: 孙如游孙嘉绩
段落序号: 1

==================================================

孙如游，字景文，馀姚人，都御史燧曾孙也。万历二十三年进士。累官礼部右侍郎。四十七年冬，左侍郎何宗彦去位，署印无人，大学士方从哲屡以如游请。明年三月始得命。部事丛积，如游决遣无滞。时白莲、无为诸邪教横行，宗彦尝疏请严禁，如游复申其说。帝从之。七月，帝疾大渐，偕诸大臣受顾命。
