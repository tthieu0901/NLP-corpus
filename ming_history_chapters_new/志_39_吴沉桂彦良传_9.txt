标题: 吴沉桂彦良传
章节类型: 志
卷数: 39
URL: https://www.xuges.com/ls/mingshi/0196.htm
原始标题: 吴沉桂彦良
段落序号: 9

==================================================

徐宗实，名垕，以字行，黄岩人。少颖悟。笃于学。洪武中，被荐，除铜陵簿。请告迎养，忤帝意，谪戍淮阴驿。会东川侯胡海子观选尚主，帝为观择师，难其人，以命宗实。中使援他府例，置驸马位中堂南向，而布师席于西阶上东向。宗实手引驸马位使下，然后为说书。左右大惊，相顾以目。帝闻而嘉之，召宗实慰劳数四。
