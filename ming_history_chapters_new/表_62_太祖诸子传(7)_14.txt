标题: 太祖诸子传(7)
章节类型: 表
卷数: 62
URL: https://www.xuges.com/ls/mingshi/0062.htm
原始标题: (7)
段落序号: 14

==================================================

又成𨨣者，隰川王诸孙。父仕𡍫，坐罪幽凤阳，病死。成𨨣微服走凤阳视丧，上疏自劾越禁，乞负父骨归葬泽州，即不得，愿为庶人，止墓侧，岁时省视。诏许归葬。弟成鐎亦好学，有志概。嘉靖十三年上言：’云中叛卒之变幸获销弭。究其衅端，实贪酷官吏激成之。臣虑天下之祸隐于民心，异日不独云中而已。”指陈切直，帝下廷臣饬行。时以其兄弟为二难焉。万历二十年，西夏弗宁，山阴王俊栅奏诗八章，寓规讽之旨。代处塞上，诸宗洊经祸乱，其言皆忧深思远，有中朝士大夫所不及者。
