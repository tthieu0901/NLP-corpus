标题: 曲先卫传
章节类型: 志
卷数: 1114
URL: https://www.xuges.com/ls/mingshi/2081.htm
原始标题: 曲先卫
段落序号: 5

==================================================

七年，其指挥那那罕言：“往者安定之兵从讨曲先，臣二女、四弟及指挥桑哥等家属被掠者五百人。今散即思已蒙赦宥，而臣等亲属犹未还，望圣明垂怜。”天子得奏恻然，语大臣曰：“朕常以用兵为戒，正恐滥及无辜。彼不自言，何由知之。”即敕安定王亦攀丹等悉归所掠。其年，散即思卒，命其子都立嗣职，赐敕勉之。十年擢那那罕都指挥佥事，其僚属进职者八十九人。正统七年遣使贡玉石。成化时，土鲁番强，被其侵掠。
