标题: 郁新传
章节类型: 志
卷数: 100
URL: https://www.xuges.com/ls/mingshi/0303.htm
原始标题: 卷33 郁新
段落序号: 4

==================================================

永乐元年，河南蝗，有司不以闻，新劾治之。初，转漕北京，新言：“自淮抵河，多浅滩跌坡，运舟艰阻。请别用浅船载三百石者，自淮河、沙河运至陈州颍溪口跌坡下，复用浅船载二百石者运至跌坡上，别用大船运入黄河。至八柳树诸处，令河南车夫陆运入卫河，转输北京。”从之。又言：“湖广屯田所产不一，请皆得输官。粟谷、穈黍、大麦、荞二石，准米一石。稻谷、敔秫二石五斗，穇稗三石，各准米一石。豆、麦、芝麻与米等。”著为令。二年，议公、侯、伯、驸马、仪宾禄，二百石以上者，请如文武官例，米钞兼给。
