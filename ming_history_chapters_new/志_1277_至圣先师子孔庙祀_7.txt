标题: 至圣先师子孔庙祀
章节类型: 志
卷数: 1277
URL: https://www.xuges.com/ls/mingshi/2318.htm
原始标题: 至圣先师子孔庙祀
段落序号: 7

==================================================

初，洪武时，司业宋濂请去像设主，礼仪乐章多所更定，太祖不允。成、弘间，少詹程敏政尝谓马融等八人当斥。给事中张九功推言之，并请罢荀况、公伯寮、蘧瑗等，而进后苍、王通、胡瑗。为礼官周洪谟所却而止。至是以璁力主，众不敢违。毁像盖用濂说，先贤去留，略如九功言。其进欧阳修，则以濮议故也。
