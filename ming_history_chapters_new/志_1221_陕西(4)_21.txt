标题: 陕西(4)
章节类型: 志
卷数: 1221
URL: https://www.xuges.com/ls/mingshi/2252.htm
原始标题: (4)
段落序号: 21

==================================================

西宁卫（元西宁州，直隶甘肃行省。）洪武初废。六年正月置卫。宣德七年十一月升军民指挥使司，属陕西都司，后来属。（西南有小积石山，与河州接界。东南有峡口山，亦曰湟峡。南有大河，自西域流入，回环於陕西、山西、河南、山东四布政司，及南直隶之地，几至万里，至淮安府清河县，南合长淮，又东至安东县南入於海。又北有湟水，即苏木连河也，东入大河。又西南有赐支河，又城北有西宁河，皆流入大河。又西北有浩亹水，西南有宗哥川，俱流合於湟水。又西有西海，亦名卑禾羌海，俗呼青海。西北有赤海。又有乌海盐池。东南有绥远关。）西北距行都司千三百五十里。
