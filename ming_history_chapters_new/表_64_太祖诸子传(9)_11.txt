标题: 太祖诸子传(9)
章节类型: 表
卷数: 64
URL: https://www.xuges.com/ls/mingshi/0064.htm
原始标题: (9)
段落序号: 11

==================================================

奉国将军多煌，惠王第五子弋阳王奠壏五世孙也。孝友嗜学。弋阳五传而绝，宗人举多煌贤能，敕摄府事，瑞昌诸宗皆属焉。性廉静寡欲，淑人熊氏早卒，不再娶，独处斋阁者二十六年。万历四十一年，抚按以行谊闻。诏褒之。会病卒，诏守臣加祭一坛。又多炡者，亦奉国将军，颖敏善诗歌，尝变姓名出游，踪迹遍吴、楚。晚病羸，犹不废吟诵。卒，门人私谥曰清敏先生。子谋堚亦有父风。时乐安辅国将军多靦有诗癖，与谋堚等放志文酒，终其世。
