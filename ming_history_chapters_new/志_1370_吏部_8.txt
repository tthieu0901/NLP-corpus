标题: 吏部
章节类型: 志
卷数: 1370
URL: https://www.xuges.com/ls/mingshi/2474.htm
原始标题: ·吏部
段落序号: 8

==================================================

明初，设四部于中书省，分掌钱谷礼仪、刑名、营造之务。洪武元年始置吏、户、礼、兵、刑　、工六部，设尚书、侍郎、郎中、员外郎、主事，（尚书正三品，侍郎正四品，郎中正五品，员外郎正六品，主事正七品。）仍隶中书省。六年，部设尚书二人，侍郎二人。吏部设总部、司勋、考功三属部，部设郎中、员外郎各一人，主事各二人。十三年，罢中书省，仿《周官》六卿之制，升六部秩，各设尚书、侍郎一人。（惟户部侍郎二人。）每部分四属部，吏部属部加司封。每属部设郎中、员外郎、主事各一人，寻增侍郎一人。二十二年，改总部为选部。二十九年，定为文选、验封、稽勋、考功四司并五部属，皆称清吏司。建文中，改六部尚书为正一品，设左、右侍中，（正二品）位侍郎上，除去诸司清吏字。成祖初，悉复旧制。
