标题: 侯峒曾传
章节类型: 志
卷数: 728
URL: https://www.xuges.com/ls/mingshi/1389.htm
原始标题: 侯峒曾
段落序号: 9

==================================================

贡生黄毓祺者，好学，有盛名，精释氏学。与门人徐趋举兵行塘，以应城内兵。及城陷，两人逸去。明年冬，趋侦江阴无备，率壮士十四人袭之。不克，皆死。毓祺既逸去，避江北。其子大湛、大洪被收，兄弟方争死。而毓祺以敕印事发，逮系江宁狱，将刑，其门人告之期，命取袭衣自敛，趺坐而逝。
