标题: 陈有年传
章节类型: 志
卷数: 403
URL: https://www.xuges.com/ls/mingshi/1005.htm
原始标题: 陈有年
段落序号: 1

==================================================

陈有年，字登之，余姚人。父克宅，字即卿，正德九年进士。嘉靖中官御史。哭争“大礼”，有大僚欲去，克宅扼其项曰：“奈何先去为人望？”其人愧而止。俄系狱廷杖。获释，先后按贵州、河南，多所弹劾。吏部尚书廖纪姻为所劾罢，恶之，出为松潘副使。累迁右副都御史，巡抚贵州。都匀苗王阿向作乱，据凯口囤。克宅与总兵官杨仁攻斩阿向。论功，进秩。旋移抚苏、松。既行，而阿向党复叛，坐罢官候勘。巡抚汪珊讨平贼，推功克宅。克宅已卒，乃赐恤典。
