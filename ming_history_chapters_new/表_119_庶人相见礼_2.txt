标题: 庶人相见礼
章节类型: 表
卷数: 119
URL: https://www.xuges.com/ls/mingshi/2382.htm
原始标题: 庶人相见礼
段落序号: 2

==================================================

十二年令，内外官致仕居乡，惟于宗族及外祖、妻家序尊卑，如家人礼。若筵宴，则设别席，不许坐于无官者之下。与同致仕官会，则序爵；爵同，序齿。其与异姓无官者相见，不须答礼。庶民则以官礼谒见。凌侮者论如律。
