标题: 徐汧杨廷枢传
章节类型: 志
卷数: 670
URL: https://www.xuges.com/ls/mingshi/1317.htm
原始标题: 徐汧杨廷枢
段落序号: 2

==================================================

崇祯元年，汧成进士，改庶吉士，授检讨。三年，廷枢举应天乡试第一。中允黄道周以救钱龙锡贬官。倪元璐，道周同年生，请以己代谪，帝不允。汧上疏颂道周、元璐贤，且自请罢黜，帝诘责汧。汧曰：“推贤让能，荩臣所务；难进易退，儒者之风。间者陛下委任之意希注外廷，防察之权辄逮阍寺，默窥圣意，疑贰渐萌。万一士风日贱，宸向日移，明盛之时为忧方大。”帝不听。汧寻乞假归。还朝，迁右庶子，充日讲官。
