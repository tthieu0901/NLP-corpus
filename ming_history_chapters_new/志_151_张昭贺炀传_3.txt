标题: 张昭贺炀传
章节类型: 志
卷数: 151
URL: https://www.xuges.com/ls/mingshi/0469.htm
原始标题: 张昭贺炀
段落序号: 3

==================================================

未几，又言：“朝廷建学立师，将以陶熔士类。而师儒鲜积学，草野小夫夤缘津要，初解免园之册，已厕鹗荐之群。及受职泮林，猥琐贪饕，要求百故；而授业解惑，莫措一词。生徒亦往往玩愒岁月，佻达城阙，待次循资，滥升太学，侵寻老耋，幸博一官。但廑身家之谋，无复功名之念。及今不严甄选，人材日陋。士习日非矣。”
