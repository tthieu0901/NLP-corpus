标题: 朝鲜传(1)
章节类型: 志
卷数: 1056
URL: https://www.xuges.com/ls/mingshi/1997.htm
原始标题: ·朝鲜
段落序号: 11

==================================================

十三年，辽东送高丽使谊至京师，帝敕敬等曰：“高丽弑君，又杀朝使，前坚请入贡又不如期，今遣谊来，以虚文饰诈，他日必为边患。自今来者，其绝勿通。”因留谊于京师。十六年来贡，却之，命礼部责其朝贡过期、陪臣侮慢之罪；诚欲听约者，当以前五岁违约不贡之物并至。
