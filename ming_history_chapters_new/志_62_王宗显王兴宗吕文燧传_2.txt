标题: 王宗显王兴宗吕文燧传
章节类型: 志
卷数: 62
URL: https://www.xuges.com/ls/mingshi/0224.htm
原始标题: 王宗显王兴宗吕文燧
段落序号: 2

==================================================

太祖之下婺也，又以王兴宗为金华知县。兴宗，故隶人也，李善长、李文忠皆以为不可。太祖曰：“兴宗从我久，勤廉能断，儒生法吏莫先也。”居三年，果以治行闻。迁判南昌，改知嵩州。时方籍民为军，兴宗奏曰：“元末聚民为兵，散则仍为民。今军民分矣，若籍为军，则无民，何所征赋？”帝曰：“善。”迁怀庆知府。上计至京，帝以事诘诸郡守，至兴宗，独曰：“是守公勤不贪，不须问。”再迁苏州，擢河南布政使。陛辞，帝曰：“久不见尔，老矣，我须亦白。”宴而遣之，益勤其职。后坐累得白，卒于官。
