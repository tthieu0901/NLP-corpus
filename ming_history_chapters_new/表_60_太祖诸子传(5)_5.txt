标题: 太祖诸子传(5)
章节类型: 表
卷数: 60
URL: https://www.xuges.com/ls/mingshi/0060.htm
原始标题: (5)
段落序号: 5

==================================================

子华奎幼，万历八年，始嗣爵。卫官王守仁上告曰：“远祖定远侯弼，楚王桢妃父也，遗瑰宝数十万寄楚帑，为嗣王侵匿。”诏遣中官清核。华奎奏辨，且请避宫搜掘。皆不报。久之，系鞫王府承奉等，无所得。时诸珰方以搜括希上意，不欲暴守仁罪。帝颇悟，罢其事。华奎乃奏上二万金助三殿工。
