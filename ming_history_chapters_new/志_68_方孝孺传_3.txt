标题: 方孝孺传
章节类型: 志
卷数: 68
URL: https://www.xuges.com/ls/mingshi/0231.htm
原始标题: 方孝孺
段落序号: 3

==================================================

及惠帝即位，召为翰林侍讲。明年迁侍讲学士，国家大政事辄咨之。帝好读书，每有疑，即召使讲解。临朝奏事，臣僚面议可否，或命孝孺就扆前批答。时修《太祖实录》及《类要》诸书，孝孺皆为总裁。更定官制，孝孺改文学博士。燕兵起，廷议讨之，诏檄皆出其手。
