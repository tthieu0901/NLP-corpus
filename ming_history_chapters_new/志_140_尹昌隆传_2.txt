标题: 尹昌隆传
章节类型: 志
卷数: 140
URL: https://www.xuges.com/ls/mingshi/0442.htm
原始标题: 卷45 尹昌隆
段落序号: 2

==================================================

惠帝初即位，视朝晏。昌隆疏谏曰：“高皇帝鸡鸣而起，昧爽而朝，未日出而临百官，故能庶绩咸熙，天下乂安。陛下嗣守大业，宜追绳祖武，兢兢业业，忧勤万几。今乃即于晏安，日上数刻，犹未临朝。群臣宿卫，疲于伺候，旷职废业，上下懈弛。播之天下，传之四裔，非社稷福也。”帝曰：“昌隆言切直，礼部其宣示天下，使知朕过。”未几，以地震上言，谪福宁知县。燕兵既逼，昌隆以北来奏章动引周公辅成王为词，劝帝罢兵，许王入朝。设有蹉跌，便举位让之。若沈吟不断，进退失据，将求为丹徒布衣且不可得。成祖入京师，昌隆名在奸臣中。以前奏贷死，命傅世子于北平。
