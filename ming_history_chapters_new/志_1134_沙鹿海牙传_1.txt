标题: 沙鹿海牙传
章节类型: 志
卷数: 1134
URL: https://www.xuges.com/ls/mingshi/2101.htm
原始标题: 沙鹿海牙
段落序号: 1

==================================================

沙鹿海牙，西去撒马儿罕五百余里。城居小冈上，西北临河。河名火站，水势冲急，架浮梁以渡，亦有小舟。南近山，人多依崖谷而居。园林广茂。西有大沙洲，可二百里。无水，间有之，咸不可饮。牛马误饮之，辄死。地生臭草，高尺余，叶如盖，煮其液成膏，即阿魏。又有小草，高一二尺，丛生，秋深露凝，食之如蜜，煮为糖，番名达郎古宾。
