标题: 刘显郭成传
章节类型: 志
卷数: 326
URL: https://www.xuges.com/ls/mingshi/0903.htm
原始标题: 刘显郭成
段落序号: 1

==================================================

刘显，南昌人。生而膂力绝伦，稍通文义。家贫落魄，之丛祠欲自经，神护之不死。间行入蜀，为童子师。已，冒籍为武生。嘉靖三十四年，宜宾苗乱，巡抚张臬讨之。显从军陷阵，手格杀五十余人，擒首恶三人。诸军继进，贼尽平。显由是知名。官副千户，输赀为指挥佥事。
