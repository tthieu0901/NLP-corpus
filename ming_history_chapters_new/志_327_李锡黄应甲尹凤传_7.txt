标题: 李锡黄应甲尹凤传
章节类型: 志
卷数: 327
URL: https://www.xuges.com/ls/mingshi/0904.htm
原始标题: 李锡黄应甲尹凤
段落序号: 7

==================================================

未几，梁本豪乱。本豪，故曾一本党，亦醿户也。一本诛，窜海中，习水战，远通西洋。且结倭兵为助，杀千户，掠通判以去。十年六月，总督陈瑞与应甲谋，分水军二，南驻老万山备倭，东驻虎门备醿，别以两军备外海，两军扼要害。水军沈醿舟二十，生禽本豪。诸军竞进，大破之石茅洲。贼复奔潭洲沙湾，聚舟二百，及倭舟十，相掎角。诸将合追，先后俘斩千六百有奇，沈其舟二百余，抚降者二千五百。帝为告郊庙，大行叙赉，应甲等进秩有差。他倭寇琼崖，应甲斩首二百余，夺其舟。再赐金。旋入佥左军府。罢归，卒。
