标题: 周延潘恩传
章节类型: 志
卷数: 264
URL: https://www.xuges.com/ls/mingshi/0792.htm
原始标题: 周延潘恩
段落序号: 2

==================================================

嘉靖三十四年召为左都御史。帝用给事中徐浦议，令廷臣及督抚各举边才。于是故侍郎郭宗皋，都御史曹邦辅、吴狱，祭酒邹守益，修撰罗洪先，御史吴悌、方涯，主事唐枢，参政周大礼、曹亨，参议刘志，知府黄华在举中。御史罗廷唯驳曰：“浦疏本言边才，而今廷臣乃以清修、苦节、实学、懿行举，去初议远矣。况又有夤缘进者。是假明诏开幸门。”帝纳其言，责吏部滥举，命与都察院更议。延与尚书吴鹏等言所举皆人望，公无私。帝终不悦，切责延等，而举者悉报罢。世宗时，海内贤士大夫被斥者众，及是举上，稍冀复用，而为廷唯所阻，自是皆不复召矣。
