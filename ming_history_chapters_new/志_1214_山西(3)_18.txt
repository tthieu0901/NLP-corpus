标题: 山西(3)
章节类型: 志
卷数: 1214
URL: https://www.xuges.com/ls/mingshi/2245.htm
原始标题: (3)
段落序号: 18

==================================================

蔚州（元属上都路之顺宁府。至大元年十一月升为蔚昌府，直隶上都路。）洪武二年仍为州。四年来属，以州治灵仙县省入。（东有九宫山，又有雪山。又东南为小五台山。北有桑乾水，东入北直保安州界。又北有壶流水，一名胡卢水，西南有滋水流入焉，下流入北直真定府界。东北有定安县，元属州，洪武初废。西南有石门口，东南有神通沟镇，东北有鸳鸯口、长宁镇四巡检司。又东有九宫口巡检司，后移於州南黑石岭。又东北有美峪口巡检司，寻徙於董家庄。又有兴宁口巡检司。后移於北口关。）西北距府三百五十里。领县三：
