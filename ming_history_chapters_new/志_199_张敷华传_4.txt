标题: 张敷华传
章节类型: 志
卷数: 199
URL: https://www.xuges.com/ls/mingshi/0643.htm
原始标题: 张敷华
段落序号: 4

==================================================

正德元年召为左都御史。其冬，大臣与言官请去刘瑾等，内阁力主之。帝犹豫，敷华乃上言：“陛下宴乐逸游，日狎憸壬，政令与诏旨相背，行事与成宪交乖，致天变上干，人心下拂。今给事中刘蒨，御史朱廷声、徐钰等连章论列，但付所司。英国公懋与臣等列名上请，但云‘朕自处置”。臣窃叹惑，请略言时政之弊。如四十万库藏已竭，而取用不已。六七岁童子何知，而招为勇士。织造已停，传奉已革，寻复如故。盐法、庄田方遣官清核，而奏乞之疏随闻。中官监督京营、镇守四方者，一时屡有更易。政令纷拏，弊端滋蔓。夫国家大事，百人争之不足，数人坏之有余。愿陛下审察。”疏入，不报。
