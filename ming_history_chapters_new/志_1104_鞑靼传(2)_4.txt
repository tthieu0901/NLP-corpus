标题: 鞑靼传(2)
章节类型: 志
卷数: 1104
URL: https://www.xuges.com/ls/mingshi/2069.htm
原始标题: (2)
段落序号: 4

==================================================

脱懽死，子也先嗣，益桀骜自雄，诸部皆下之，脱脱不花具可汗名而已。脱脱不花岁来朝贡，天子皆厚报之，比诸蕃有加，书称之曰达达可汗，赐赉并及其妃。十四年秋，也先谋大举入寇，脱脱不花止之曰：“吾侪服食，多资大明，何忍为此？”也先不听，曰：“可汗不为，吾当自为。”遂分道，俾脱脱不花侵辽东，而自拥众从大同入。帝亲征之，驾于土木陷焉。景皇帝自监国即位，尊帝为太上皇帝。明年秋，上皇归自也先所。事载《瓦剌传》。
