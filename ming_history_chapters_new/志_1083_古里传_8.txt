标题: 古里传
章节类型: 志
卷数: 1083
URL: https://www.xuges.com/ls/mingshi/2040.htm
原始标题: ·古里
段落序号: 8

==================================================

二十一年复偕忽鲁谟斯等国，遣使千二百人入贡。时帝方出塞，敕皇太子曰：“天时向寒，贡使即令礼官宴劳，给赐遣还。其以土物来市者，官酬其直。”宣德八年，其王比里麻遣使偕苏门答剌等国使臣入贡。其使入留都下，正统元年乃命附爪哇贡舟西还。自是不复至。
