标题: 杨廷麟传
章节类型: 志
卷数: 734
URL: https://www.xuges.com/ls/mingshi/1395.htm
原始标题: 卷161 杨廷麟
段落序号: 6

==================================================

期生，字观我，海盐人，御史宗孟子。登万历四十四年进士。崇祯初，为济南知府，坐失囚谪布政司照磨，量移应天推官，转南京兵部主事，进郎中。十六年，张献忠乱江西，迁湖西兵备佥事，驻吉安。吉安不守，走赣州，偕廷麟招降张安等，加太常寺卿，仍视兵备事。城破，冠带自缢死。
