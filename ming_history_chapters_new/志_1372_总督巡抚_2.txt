标题: 总督巡抚
章节类型: 志
卷数: 1372
URL: https://www.xuges.com/ls/mingshi/2481.htm
原始标题: 总督巡抚
段落序号: 2

==================================================

总督蓟辽、保定等处军务兼理粮饷一员。嘉靖二十九年置。先是，蓟、辽有警，间遣重臣巡视，或称提督。至是以边患益甚，始置总督，开府密云，辖顺天、保定、辽东三巡抚，兼理粮饷。万历九年加兼巡抚顺天等处。十一年复旧。天启元年，置辽东经略。（经略之名，起于万历二十年宋应昌暨后杨镐。至天启元年，又以内阁孙承宗督师经略山海关，称枢辅。）崇祯四年并入总督。十一年又增设总督于保定。
