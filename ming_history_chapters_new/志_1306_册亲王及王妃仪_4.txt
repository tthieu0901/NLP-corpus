标题: 册亲王及王妃仪
章节类型: 志
卷数: 1306
URL: https://www.xuges.com/ls/mingshi/2353.htm
原始标题: 册亲王及王妃仪
段落序号: 4

==================================================

册公主仪。洪武九年七月，命使册公主。设册案于清乾宫御座之东南，册用银字镀金。皇帝、皇后升御座，遣使捧册传制如仪。使者至华盖殿，公主拜受，其仪略与册太子妃同。凡皇姑曰大长公主，皇姊妹曰长公主，皇女曰公主，亲王女曰郡主，郡王女曰县主，孙女曰郡君，曾孙女曰县君，玄孙女曰乡君。郡主以下，受诰封，不册命。
