标题: 杨涟传
章节类型: 志
卷数: 526
URL: https://www.xuges.com/ls/mingshi/1155.htm
原始标题: 卷127 杨涟
段落序号: 33

==================================================

夫宠极则骄，恩多成怨。闻今春忠贤走马御前，陛下射杀其马，贷以不死。忠贤不自伏罪，进有傲色，退有怨言，朝夕堤防，介介不释。从来乱臣贼子，只争一念，放肆遂至不可收拾，奈何养虎兕于肘腋间乎！此又寸脔忠贤，不足尽其辜者，大罪二十四。
