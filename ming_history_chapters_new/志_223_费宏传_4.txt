标题: 费宏传
章节类型: 志
卷数: 223
URL: https://www.xuges.com/ls/mingshi/0715.htm
原始标题: 卷76 费宏
段落序号: 4

==================================================

户部议督正德时逋赋，宏偕石珤、贾咏请断自十年以后。从之。帝以四方灾异，敕群臣修省。宏等因言：“陛下用度无节，工役不休。畿内土地半成庄田，内库收纳要求逾倍。太仓无三年之积而冗食日增，京营无十万之兵而赴工不已。直臣得罪未见原，言官举职乃被诘。律所当行者数经谳不诛，罪无可辨者遽传旨获免。干和召怨，自非一端。”帝引咎褒答，然不能用也。大同兵变，张璁请讨之。宏曰：“讨而胜，玉石俱焚；不胜，彼将据城守，损威重多矣。莫若观变而徐图之。”事果旋定。
