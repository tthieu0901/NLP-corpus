标题: 郝景春传
章节类型: 志
卷数: 896
URL: https://www.xuges.com/ls/mingshi/1651.htm
原始标题: 郝景春
段落序号: 2

==================================================

崇祯十一年，擢知房县。罗汝才率九营之众请降于熊文灿，文灿受之。汝才犹豫，景春单骑入其营，偕汝才及其党白贵、黑云祥歃血盟。汝才诣军门降，分诸营于竹谿、保康、上津，而自与贵、云祥居房县之野。当是时，郧阳诸属邑，城郭为墟，独房赖景春拊循，粗可守。及大众杂处，居民日惴惴。景春乃与主簿朱邦闻、守备杨道选修守具，辑诸营。
