标题: 杨继宗传
章节类型: 志
卷数: 130
URL: https://www.xuges.com/ls/mingshi/0415.htm
原始标题: 杨继宗
段落序号: 1

==================================================

杨继宗，字承芳，阳城人。天顺初进士。授刑部主事。囚多疫死，为时其食饮，令三日一栉沐，全活甚众。又善辨疑狱。河间获盗，遣里民张文、郭礼送京师，盗逸。文谓礼曰：“吾二人并当死。汝母老，鲜兄弟，以我代盗，庶全汝母子命。”礼泣谢，从之。文桎梏诣部，继宗察非盗，竟辨出之。
