标题: 道同欧阳铭传
章节类型: 志
卷数: 64
URL: https://www.xuges.com/ls/mingshi/0226.htm
原始标题: 道同欧阳铭
段落序号: 5

==================================================

铭，字日新，泰和人。以荐除江都县丞。兵燹后，民死徙者十七八。铭招徕拊循，渐次复业。有继母告子不孝者，呼至案前，委曲开譬，母子泣谢去，卒以慈孝称。尝治廨后隙地，得白金百两，会部符征漆，即市之以输。迁知临淄。遇春师过其境，卒入民家取酒，相殴击，一市尽哗。铭笞而遣之。卒诉令骂将军，遇春诘之。曰；“卒，王师，民亦王民也。民殴且死，卒不当笞耶？铭虽愚，何至詈将军？将军大贤，奈何私一卒，挠国法？”遇春意解，为责军士以谢。后大将军徐达至，军士相戒曰：“是健吏，曾抗常将军者，毋犯也。”铭为治廉静平恕，暇辄进诸生讲文艺，或单骑行田间，课耕获。邑大治。秩满入觐，卒。
