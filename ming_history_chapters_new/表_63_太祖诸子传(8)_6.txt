标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)
段落序号: 6

==================================================

嘉靖十六年，致格薨。子宪㸅嗣，以奉道为世宗所宠，赐号清微忠教真人，予金印。隆庆元年，御史陈省劾宪㸅诸不法事，诏夺真人号及印。明年，巡按御史郜光先复劾其大罪十三，命刑部侍郎洪朝选往勘，具得其淫虐僣拟诸罪状。帝以宪㸅宜诛，念宗亲免死，废为庶人，锢高墙。初，副使施笃臣憾宪㸅甚，朝选至湖广，笃臣诈为宪㸅书馈朝选，因劫持之。宪㸅建白纛，曰“讼冤之纛”。笃臣惊曰：“王反矣。”使卒五百围王宫。朝选还朝，实王罪，不言王反。大学士张居正家荆州，故与宪㸅有隙，嫌朝选不坐宪㸅反。久之，属巡抚都御史劳堪罗织朝选，死狱中。其后居正死，宪㸅讼冤，籍居正家，而笃臣亦死。辽国除，诸宗隶楚藩，以广元王术〈土周〉为宗理。
