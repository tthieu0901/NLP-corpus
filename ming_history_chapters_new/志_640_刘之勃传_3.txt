标题: 刘之勃传
章节类型: 志
卷数: 640
URL: https://www.xuges.com/ls/mingshi/1280.htm
原始标题: 刘之勃
段落序号: 3

==================================================

赞曰：潼关既破，李自成乘胜遂有三秦，渡河而东，势若燎原。宣、大继覆，明亡遂决。一时封疆诸臣后先争死，可不谓烈哉！然平阳之旆甫东，船窝之警旋告。死非难，所以处死为难，君子不能无憾于懋德焉已。若夫一鹤之死显陵，士奇之死夔州，刘之勃、龙文光之死成都，不亦得死所者欤！
