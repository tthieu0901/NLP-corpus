标题: 刘中敷传
章节类型: 志
卷数: 119
URL: https://www.xuges.com/ls/mingshi/0377.htm
原始标题: 刘中敷
段落序号: 7

==================================================

子机，幼有孝行。成化十四年进士。改庶吉士。正德中，代张彩为吏部尚书，以人言乞归。起南京兵部尚书，参赞机务。流贼犯江上，众议择将。适都督李昴自贵州罢官至，机即召任之。昂以无朝命辞。机曰：“机奉敕有云，‘敕所不载，听便宜’。此即朝命也。”众服其胆识。致仕归，卒。
