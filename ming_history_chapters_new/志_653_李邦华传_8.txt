标题: 李邦华传
章节类型: 志
卷数: 653
URL: https://www.xuges.com/ls/mingshi/1294.htm
原始标题: 李邦华
段落序号: 8

==================================================

营将三百六十，听用者称是。一官缺，请托纷至。邦华悉杜绝，行计日省成法。每小营各置簿，月上事状于协理，以定殿最。旧制，三大营外复设三备兵营，营三千人，饷视正军，而不习技击，益为豪家隐冒。邦华核去四千余人，又汰老弱千，疏请归并三大营不另设，由是戎政大厘。
