标题: 马录传
章节类型: 志
卷数: 283
URL: https://www.xuges.com/ls/mingshi/0828.htm
原始标题: 卷89 马录
段落序号: 7

==================================================

汤沐，字新之，江阴人。弘治九年进士。除崇德知县，征授御史。正德初，尝劾中官苗逵、保国公朱晖等罪，出为湖广佥事。刘瑾以沐不附己，用牙侩同寅讦学士张芮事波及沐，谪武义知县。瑾诛，复为广东佥事。累迁右副都御史，巡抚贵州。请立土官世系籍，绝其争袭之弊，而令其子弟入学，报可。嘉靖二年改抚四川，入为大理卿。既坐福达狱罢归，家居六年，荐章数十上，不召，卒。沐居官三十载，屏绝馈遗，以廉洁称。
