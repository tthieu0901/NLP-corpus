标题: 朵甘传
章节类型: 志
卷数: 1130
URL: https://www.xuges.com/ls/mingshi/2097.htm
原始标题: ·朵甘
段落序号: 8

==================================================

初，太祖以西番地广，人犷悍，欲分其势而杀其力，使不为边患，故来者辄授官。又以其地皆食肉，倚中国茶为命，故设茶课司于天全六番，令以马市，而入贡者又优以茶布。诸番恋贡市之利，且欲保世官，不敢为变。迨成祖，益封法王及大国师、西天佛子等，俾转相化导，以共尊中国，以故西陲宴然，终明世无番寇之患。
