标题: 吴桂芳传
章节类型: 志
卷数: 397
URL: https://www.xuges.com/ls/mingshi/0997.htm
原始标题: 吴桂芳
段落序号: 6

==================================================

傅希挚，衡水人。累官右佥都御史，巡抚山东。隆庆末，户部以饷乏议裁山东、河南民兵，希挚争之而止。改总理河道。以茶城淤塞，开梁山以下宁洋山，出右洪口。万历五年，进右副都御史，巡抚陕西。已迁户部右侍郎，坐陇右矿贼未靖，论罢。起总督漕运，历南京户、兵二部尚书。召理戎政，以老被劾。加太子少保致仕。
