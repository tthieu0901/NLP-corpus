标题: 潘埙吕经传
章节类型: 志
卷数: 272
URL: https://www.xuges.com/ls/mingshi/0806.htm
原始标题: 潘埙吕经
段落序号: 3

==================================================

十一年正月，上书言：“陛下始者血气未定，礼度或逾。今春秋已盛，更弦易辙，此其时也。昔太甲居桐，处仁迁义，不失中兴。汉武下轮台之诏，年已七十，犹为令主。况陛下过未浮于太甲，悔又早于武帝，何愆不可盖，何治不可建乎？”时欲毁西安门外民居，有所兴作。埙与御史熊相、曹雷复切谏，皆不报。
