标题: 金献民传
章节类型: 志
卷数: 229
URL: https://www.xuges.com/ls/mingshi/0727.htm
原始标题: 金献民
段落序号: 4

==================================================

会宁夏总兵官种勋行赂京师，侦事者获其籍，献民名在焉。给事蔡经、御史高世魁等交章劾之，献民因引疾归。居二年，邦奇讦前尚书彭泽，词连献民，逮下刑部狱。法司劾献民奉命专征，未至其地，掠功妄报。失大臣体，宜夺职闲住，削其世荫。诏可。
