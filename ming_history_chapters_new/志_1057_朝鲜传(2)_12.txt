标题: 朝鲜传(2)
章节类型: 志
卷数: 1057
URL: https://www.xuges.com/ls/mingshi/1998.htm
原始标题: (2)
段落序号: 12

==================================================

十一年四月，娎奏建州野人纠聚毛怜等卫侵扰边境不已，乞朝命戒饬。十二年十月，娎为继妻尹氏请封，赐诰命冠服。时禁外国互市兵器，娎奏：“小邦北连野人，南邻倭岛，五兵之用，不可缺一。而弓材所需牛角，仰于上国。高皇帝时尝赐火药、火炮，今望特许收买弓角，不与外番同禁。”兵部议岁市弓角五十，后以不足于用，请无限额，诏许倍市。
