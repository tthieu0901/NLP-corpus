标题: 茹瑺传
章节类型: 志
卷数: 105
URL: https://www.xuges.com/ls/mingshi/0315.htm
原始标题: 卷34 茹瑺
段落序号: 2

==================================================

燕兵至龙潭，帝遣瑺及曹国公李景隆、都督同知王佐诣燕军议和。瑺等见成祖，伏地流汗，不能发一言。成祖曰：“公等言即言耳，何惧至是。”久之，乃言奉诏割地讲和。成祖笑曰：“吾无罪而削为庶人，今救死，何以地为！且皇考封诸子，已各有分地矣。其缚奸臣来，吾即解甲谒孝陵归藩。”瑺等唯唯顿首还。
