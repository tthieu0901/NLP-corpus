标题: 徐有贞传
章节类型: 志
卷数: 165
URL: https://www.xuges.com/ls/mingshi/0508.htm
原始标题: 徐有贞
段落序号: 2

==================================================

时承平既久，边备媮惰，而西南用兵不息，珵以为忧。正统七年疏陈兵政五事，帝善之而不能用。十二年进侍讲。十四年秋，荧惑入南斗。珵私语友人刘溥曰“祸不远矣”，亟命妻子南还。及土木难作，郕王召廷臣问计。珵大言曰：“验之星象，稽之历数，天命已去，惟南迁可以纾难。”太监金英叱之，胡濙、陈循咸执不可。兵部侍郎于谦曰：“言南迁者，可斩也。”珵大沮，不敢复言。
