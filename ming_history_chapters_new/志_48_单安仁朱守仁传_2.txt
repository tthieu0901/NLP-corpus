标题: 单安仁朱守仁传
章节类型: 志
卷数: 48
URL: https://www.xuges.com/ls/mingshi/0207.htm
原始标题: 单安仁朱守仁
段落序号: 2

==================================================

洪武元年擢工部尚书，仍领将作事。安仁精敏多智计，诸所营造，大小中程，甚称帝意。逾年改兵部尚书。请老归，赐田三千亩，牛七十角，岁给尚书半俸。六年起山东参政。恳辞，许之。家居，尝奏请浚仪真南坝至朴树湾，以便官民输挽；疏转运河江都深港以防淤浅；移瓜州仓廒置扬子桥西，免大江风潮之患。帝善其言，再授兵部尚书，致仕。初，尚书阶正三品。
