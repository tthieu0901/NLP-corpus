标题: 杨最传
章节类型: 志
卷数: 309
URL: https://www.xuges.com/ls/mingshi/0871.htm
原始标题: 卷92 杨最
段落序号: 5

==================================================

顾存仁，字伯刚，太仓人。嘉靖十一年进士。除余姚知县，徵为礼科给事中。十七年冬疏陈五事。首言宜广旷荡恩，赦杨慎、马录、冯恩、吕经等。末云：“败俗妨农，莫甚释氏。叶凝秀何人，而敢乞度？”帝方崇道家言。凝秀，道士也。帝以为刺已，且恶其欲释杨慎等，遂责存仁妄指凝秀为释氏，廷杖之六十，编氓口外。往来塞上，几三十年。穆宗即位，召为南京通政参议。历太仆卿。未几，致仕。存仁困厄久，方见用，遽勇退，世尤高之。万历初，卒。
