标题: 廖永安传
章节类型: 志
卷数: 9
URL: https://www.xuges.com/ls/mingshi/0144.htm
原始标题: 卷16 廖永安
段落序号: 1

==================================================

廖永安，字彦敬。德庆侯永忠兄也。太祖初起，永安兄弟偕俞通海等以舟师自巢湖来归。太祖亲往收其军，遂以舟师攻元中丞蛮子海牙于马场河。元人驾楼船，不利进退，而永安辈操舟若飞，再战，再破元兵，始定渡江策。顷之，发江口。永安举帆，请所向，命直指牛渚。西北风方骤，顷刻达岸。太祖急挥甲士鼓勇以登，采石镇兵皆溃，遂乘胜取太平。授管军总管。以舟师破海牙水栅，擒陈兆先，入集庆。擢建康翼统军元帅。以舟师从取镇江，克常州，擢同佥江南行枢密院事。又以舟师同常遇春自铜陵趋池州。合攻，破其北门，执徐寿辉守将，遂克池州。偕俞通海拔江阴之石牌戍，降张士诚守将栾瑞。擢同知枢密院事。又以舟师破士诚兵于常熟之福山港。再破之通州之狼山，获其战舰以归。遂从徐达复宜兴，乘胜深入太湖。遇吴将吕珍，与战。后军不继，舟胶浅，被执。
