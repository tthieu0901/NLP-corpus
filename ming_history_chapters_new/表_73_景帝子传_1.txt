标题: 景帝子传
章节类型: 表
卷数: 73
URL: https://www.xuges.com/ls/mingshi/0073.htm
原始标题: 景帝子
段落序号: 1

==================================================

景皇帝一子，怀献太子见济。母杭妃。始为郕王世子。英宗北狩，皇太后命立宪宗为皇太子，而以郕王监国。及郕王即位，心欲以见济代太子，而难于发，皇后汪氏又力以为不可，迟回久之。太监王诚、舒良为帝谋，先赐大学士陈循、高穀百金，侍郎江渊、王一宁、萧镃，学士商辂半之，用以缄其口，然犹未发也。会广西土官都指挥使黄矰以私怨戕其弟思明知府〈王冈〉，灭其家，所司闻于朝。矰惧罪，急遣千户袁洪走京师，上疏劝帝早与亲信大臣密定大计，易建东宫，以一中外之心，绝觊觎之望。疏入，景帝大喜，亟下廷臣会议，且令释矰罪，进阶都督。时景泰三年四月也。
