标题: 大统历法·推步(4)
章节类型: 志
卷数: 1192
URL: https://www.xuges.com/ls/mingshi/2223.htm
原始标题: (4)
段落序号: 53

==================================================

推月食五限时刻　月食十分已上者，用五限推之，初亏、食既、食甚、生光、复圆也。置月食分秒，减去十分，余与十分相减相乘，为开方积。平方开之，为开方数。又以四千九百二十分乘之，如定限行度而一为既内分。与定用分相减，余为既外分。置食甚定分，减既内分为既分，又减既外分为初亏分。再置食甚定分，加既内分为生光分，又加既外分为复圆分。各依以敛得时刻。
