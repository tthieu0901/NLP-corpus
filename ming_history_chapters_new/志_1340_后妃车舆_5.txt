标题: 后妃车舆
章节类型: 志
卷数: 1340
URL: https://www.xuges.com/ls/mingshi/2435.htm
原始标题: 后妃车舆
段落序号: 5

==================================================

皇妃车曰凤轿，与历代异名。其制，青顶，上抹金铜珠顶，四角抹金铜飞凤各一，垂银香圆宝盖并彩结。轿身红髹木匡，三面篾织纹簟，绘以翟文，抹金铜鈒花叶片装钉。红髹掆，饰以抹金铜凤头、凤尾。青销金罗缘边红帘并看带，内红交床并坐踏褥。红销金罗轿衣一顶，用销金宝珠文；沥水，香草文；看带并帏，皆凤文。红油绢雨轿衣一。
