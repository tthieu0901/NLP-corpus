标题: 徐文溥传
章节类型: 志
卷数: 206
URL: https://www.xuges.com/ls/mingshi/0672.htm
原始标题: 徐文溥
段落序号: 2

==================================================

宁王宸濠求复护卫，文溥谏曰：“曩因宁藩不靖，英庙革其护卫、屯田。及逆瑾乱政，重贿谋复。瑾既伏诛，陛下又革之，正欲制以义而安全之耳。乃曰‘驱使乏人’。夫晏居深邃，靡征讨之劳，安享尊荣，无居守之责，何所用而乏人？且王暴行大彰：剥削商民，挟制官吏，招诱无赖，广行劫掠。致舟航断绝，邑里萧条，万民莫不切齿。乃今止之，犹恐不逮，顾可纵之加恣，假翼于虎乎？贡献本有定制，乃无故驰骋飞骑，出入都城，伺察动静。况今海内多故，天变未息，意外之虞实未易料。宜裁以大义，勿徇私情，罪其献谋之人，逐彼侦事之使，宗社幸甚。”时宸濠奥援甚众，疏入，人咸危之，帝但责其妄言而已。又请择建储贰，不报。
