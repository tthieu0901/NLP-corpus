标题: 徐贞明传
章节类型: 志
卷数: 400
URL: https://www.xuges.com/ls/mingshi/1000.htm
原始标题: 徐贞明
段落序号: 12

==================================================

赞曰：事功之难立也，始则群疑朋兴，继而忌口交铄，此劳臣任事者所为腐心也。盛应期诸人治漕营田，所规画为军国久远大计，其奏效或在数十年后。而当其时浮议滋起，或以辍役，或以罢官，久之乃食其利而思其功。故曰：“可与乐成，难与虑始。”信夫！
