标题: 苏门答剌传
章节类型: 志
卷数: 1074
URL: https://www.xuges.com/ls/mingshi/2024.htm
原始标题: 苏门答剌
段落序号: 4

==================================================

宣德元年遣使入贺。五年，帝以外蕃贡使多不至，遣和及王景弘遍历诸国，颁诏曰：“朕恭膺天命，祗承太祖高皇帝、太宗文皇帝、仁宗昭皇帝大统，君临万邦，体祖宗之至仁，普辑宁于庶类。已大赦天下，纪元宣德。尔诸蕃国，远在海外，未有闻知。兹遣太监郑和、王景弘等赍诏往谕，其各敬天道，抚人民，共享太平之福。”凡历二十余国，苏门答剌与焉。明年遣使入贡者再。八年贡麒麟。
