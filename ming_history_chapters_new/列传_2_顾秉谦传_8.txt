标题: 顾秉谦传
章节类型: 列传
卷数: 2
URL: https://www.xuges.com/ls/mingshi/1864.htm
原始标题: 顾秉谦
段落序号: 8

==================================================

黄立极，字中五，元城人。万历三十二年进士。累官少詹事、礼部侍郎。天启五年八月，忠贤以同乡故，擢礼部尚书兼东阁大学士，与丁绍轼、周如磐、冯铨并参机务。时魏广微、顾秉谦皆以附忠贤居政府。未几广微去，如磐卒。明年夏，绍轼亦卒，铨罢。其秋，施凤来、张瑞图、李国𣚴入。己而秉谦乞归，立极遂为首辅。
