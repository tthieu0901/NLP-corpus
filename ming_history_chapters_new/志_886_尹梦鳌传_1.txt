标题: 尹梦鳌传
章节类型: 志
卷数: 886
URL: https://www.xuges.com/ls/mingshi/1638.htm
原始标题: 尹梦鳌
段落序号: 1

==================================================

尹梦鳌，云南太和人。万历时举于乡。崇祯中知颍州。八年正月方谒上官于凤阳，闻流贼大至，立驰还。贼已抵城下，乃偕通判赵士宽率民固守。城北有高楼瞷城中，诸生刘廷传请先据之，梦鳌以为然。而廷传所统皆市人，不可用。贼遂据楼以攻，且凿城，颓数丈，城上人皆走，止之不可。梦鳌持大刀，独当城坏处，杀贼十余人，身被数刃。贼众毕登，遂投城下乌龙潭死，弟侄七人皆死之。
