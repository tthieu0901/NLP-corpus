标题: 后妃传(16)
章节类型: 表
卷数: 51
URL: https://www.xuges.com/ls/mingshi/0051.htm
原始标题: (16)
段落序号: 1

==================================================

庄烈帝愍皇后周氏，其先苏州人，徙居大兴。天启中，选入信邸。时神宗刘昭妃摄太后宝，宫中之政悉禀成于熹宗张皇后。故事：宫中选大婚，一后以二贵人陪；中选，则皇太后幕以青纱帕，取金玉跳脱系其臂；不中，即以年月帖子纳淑女袖，侑以银币遣还。懿安疑后弱，昭妃曰：“今虽弱，后必长大。”因册为信王妃。帝即位，立为皇后。
