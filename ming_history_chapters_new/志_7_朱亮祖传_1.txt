标题: 朱亮祖传
章节类型: 志
卷数: 7
URL: https://www.xuges.com/ls/mingshi/0140.htm
原始标题: 卷15 朱亮祖
段落序号: 1

==================================================

朱亮祖，六安人。元授义兵元帅。太祖克宁国，擒亮祖，喜其勇悍，赐金币，仍旧官。居数月，叛归于元，数与我兵战，为所获者六千余人，遂入宣城据之。太祖方取建康，未暇讨也。已，遣徐达等围之。亮祖突围战，常遇春被创而还，诸将莫敢前。太祖亲往督战，获之，缚以见。问曰：“尔将何如？”对曰：“生则尽力，死则死耳！”太祖壮而释之。累功授枢密院判。
