标题: 吏部
章节类型: 志
卷数: 1370
URL: https://www.xuges.com/ls/mingshi/2474.htm
原始标题: ·吏部
段落序号: 6

==================================================

稽勋，掌勋级、名籍、丧养之事，以赞尚书。凡文勋十。（正一品，左、右柱国。从一品，柱国。正二品，正治上卿。从二品，正治卿。正三品，资治尹。从三品，资治少尹。正四品，赞治尹。从四品，赞治少尹。正五品，修正庶尹。从五品，协正庶尹。）自五品以上，历再考，乃授勋。凡百官迁除、降调皆开写年甲、乡贯、出身。每岁十二月贴黄，春秋清黄，皆赴内府。有故，揭而去之。凡父母年七十，无兄弟，得归养。凡三年丧，解职守制，纠擿其夺丧、匿丧、短丧者。惟钦天监官奔丧三月复任。
