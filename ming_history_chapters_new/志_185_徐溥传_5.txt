标题: 徐溥传
章节类型: 志
卷数: 185
URL: https://www.xuges.com/ls/mingshi/0601.htm
原始标题: 卷64 徐溥
段落序号: 5

==================================================

三月甲子，御文华殿，召见溥及刘健、李东阳、谢迁，授以诸司题奏曰：“与先生辈议。”溥等拟旨上，帝应手改定。事端多者，健请出外详阅。帝曰：“盍就此面议。”既毕，赐茶而退。自成化间，宪宗召对彭时、商辂后，至此始再见，举朝诩为盛事。然终溥在位，亦止此一召而已。
