标题: 徐从治传
章节类型: 志
卷数: 554
URL: https://www.xuges.com/ls/mingshi/1185.htm
原始标题: 徐从治
段落序号: 18

==================================================

赞曰：疆圉多故，则思任事之臣。梅之焕诸人，风采机略尚大异于巽懦恇怯之徒，而牵于文法，或废或死，悲夫！叛将衡行，缚而斩之，一偏裨力耳。中挠抚议，委坚城畀之，援师观望不进，徒扰扰焉。设官命将，何益之有？抚议之误国也，可胜言哉！
