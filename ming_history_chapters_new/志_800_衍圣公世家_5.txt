标题: 衍圣公世家
章节类型: 志
卷数: 800
URL: https://www.xuges.com/ls/mingshi/1496.htm
原始标题: 卷166 衍圣公世家
段落序号: 5

==================================================

六年八月，希学服阕入朝，命所司致廪饩，从人皆有赐，复劳以敕，赐袭衣冠带。九月辞归，命翰林官饯于光禄寺，赉白金文绮。明年二月，希学言：“先圣庙堂廊庑圮坏，祭器、乐器、法服不备，乞命有司修治。先世田，兵后多芜，而征赋如故，乞减免。”并从之。自是，每岁入朝，班亚丞相，皆加宴赉。
