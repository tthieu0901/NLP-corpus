标题: 范景文传
章节类型: 志
卷数: 651
URL: https://www.xuges.com/ls/mingshi/1292.htm
原始标题: 卷148 范景文
段落序号: 3

==================================================

天启五年二月，起文选郎中，魏忠贤暨魏广微中外用事，景文同乡，不一诣其门，亦不附东林，孤立行意而已。尝言：“天地人才，当为天地惜之。朝廷名器，当为朝廷守之。天下万世是非公论，当与天下万世共之。”时以为名言。视事未弥月，谢病去。
