标题: 萧鸣凤传
章节类型: 志
卷数: 300
URL: https://www.xuges.com/ls/mingshi/0854.htm
原始标题: 萧鸣凤
段落序号: 2

==================================================

起督南畿学政。诸生以比前御史陈选，曰“陈，泰山；萧，北斗”。嘉靖初，迁河南副使，仍督学政。考察拾遗被劾。吏部惜其学行，调为湖广兵备副使。明年复改督广东学政。鸣凤三督学政，廉无私。然性刚狠，以愤挞肇庆知府郑璋。璋惭恚，投劾去，由是物论大哗。八年考察，两京言官交章论，坐降调。已，与璋相诋讦。皆下巡按御史逮治。鸣凤遂不出。
