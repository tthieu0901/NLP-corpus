标题: 何文辉传
章节类型: 志
卷数: 18
URL: https://www.xuges.com/ls/mingshi/0156.htm
原始标题: 卷17 何文辉
段落序号: 2

==================================================

以征南副将军与平章胡美由江西取福建，度杉关，入光泽，徇邵武、建阳，直趋建宁。元同佥达里麻、参政陈子琦闭门拒守。文辉与美环攻之。逾十日，达里麻不能支，夜潜至文辉营，乞降。诘旦，总管翟也先不花亦以众降于文辉。美怒两人不诣己，欲屠其城。文辉驰告美曰：“与公同受命至此，为安百姓耳。今既降，奈何以私忿杀人。”美乃止。师入城，秋毫无所犯。汀、泉诸州县闻之，皆相次归附。会车驾幸汴梁，召文辉扈从，因命为河南卫指挥使，定汝州余寇。从大将军取陕西，留守潼关。洪武三年，授大都督府都督佥事，予世袭指挥使。复以参将从傅友德等平蜀，赐金币，留守成都。
