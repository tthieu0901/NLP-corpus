标题: 周洪谟传
章节类型: 志
卷数: 191
URL: https://www.xuges.com/ls/mingshi/0618.htm
原始标题: 卷67 周洪谟
段落序号: 2

==================================================

景泰元年，疏劝帝亲经筵，勤听政，因陈时务十二事。再迁侍读。天顺二年掌南院事。宪宗嗣位，复陈时务，言人君保国之道有三：曰力圣学，曰修内治，曰攘外侮。力圣学之目一：曰正心。修内治之目五：曰求真才，去不肖，旌忠良，罢冗职，恤漕运。攘外侮之目六：曰选将帅，练士卒，讲陈法，治兵器，足馈饷，靖边陲。帝嘉纳焉。
