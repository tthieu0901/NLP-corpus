标题: 四川(4)
章节类型: 志
卷数: 1225
URL: https://www.xuges.com/ls/mingshi/2256.htm
原始标题: (4)
段落序号: 16

==================================================

邛州（元属嘉定府路。）洪武九年四月降为县，仍属嘉定州。成化十九年二月复为州，直隶布政司。（西有古城山，产铁。又东南有铜官山，产铜。西有相台山，下有火井，又有盐井。南有邛水，自雅州流入，至新津县入大江。南有夹门关巡检司。西有火井坝巡检司。后移於州南二十五里。）东北距布政司三百里。领县二：
