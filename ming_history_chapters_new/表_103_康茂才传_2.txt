标题: 康茂才传
章节类型: 表
卷数: 103
URL: https://www.xuges.com/ls/mingshi/0111.htm
原始标题: 康茂才
段落序号: 2

==================================================

太祖既渡江，将士家属留和州。时茂才移戍采石，扼江渡。太祖遣兵数攻之，茂才力守。常遇春设伏歼其精锐。茂才复立寨天宁洲，又破之。奔集庆，太祖克集庆，乃帅所部兵降。太祖释之，命统所部从征。明年授秦淮翼水军元帅，守龙湾。取江阴马驮沙，败张士诚兵，获其楼船。从廖永安攻池州，取枞阳。太祖以军兴，民失农业，命茂才为都水营田使，仍兼帐前总制亲兵左副指挥使。
