标题: 李文祥传
章节类型: 志
卷数: 210
URL: https://www.xuges.com/ls/mingshi/0679.htm
原始标题: 卷72 李文祥
段落序号: 3

==================================================

祖宗定律，轻重适宜。顷法司专徇己私，不恤国典。豪强者虽重必宽，贫弱者虽轻必罪。惠及奸宄，养成玩俗。兼之风尚奢丽，礼制荡然。豪民僣王者之居，富室拟公侯之服。奇技淫巧，上下同流。望陛下申明旧章，俾法曹遵律令，臣庶各守等威，然后礼法明而人心不敢玩也。
