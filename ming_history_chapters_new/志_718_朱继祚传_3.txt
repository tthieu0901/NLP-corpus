标题: 朱继祚传
章节类型: 志
卷数: 718
URL: https://www.xuges.com/ls/mingshi/1376.htm
原始标题: 朱继祚
段落序号: 3

==================================================

王自监国二年正月至长垣，迨次年正月，连克建宁、邵武、兴化三府，福宁一州，漳浦、海澄、连江、长乐等二十七县，军声颇振。及是得者复失。海澄失，知县洪有文死之。永福失，邑人给事中鄢正畿、御史林逢经俱投水死。长乐失，邑人御史王恩及服毒死，妻李氏同死。建宁失，守将王祈巷战不胜，自焚死。
