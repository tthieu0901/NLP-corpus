标题: 骆问礼传
章节类型: 志
卷数: 339
URL: https://www.xuges.com/ls/mingshi/0920.htm
原始标题: 骆问礼
段落序号: 4

==================================================

杨松，河南卫人。历官御史，巡视皇城。尚膳少监黄雄征子钱与民哄，兵马司捕送松所。事未决，而内监令校尉趣雄入直，诡言有驾帖。松验问无有，遂劾雄诈称诏旨。帝令黜兵马司官，而镌松三秩，谪山西布政司照磨。神宗立，擢庐州推官，终山西副使。
