标题: 庄烈帝诸子传
章节类型: 表
卷数: 81
URL: https://www.xuges.com/ls/mingshi/0081.htm
原始标题: 庄烈帝诸子
段落序号: 7

==================================================

赞曰：有明诸藩，分封而不锡土，列爵而不临民，食禄而不治事。盖矫枉鉴覆，所以杜汉、晋末大之祸，意固善矣。然徒拥虚名，坐縻厚禄，贤才不克自见，知勇无所设施。防闲过峻，法制日增。出城省墓，请而后许，二王不得相见。藩禁严密，一至于此。当太祖时，宗藩备边，军戎受制，赞仪疏属，且令遍历各国，使通亲亲。然则法网之繁，起自中叶，岂太祖众建屏藩初计哉！
