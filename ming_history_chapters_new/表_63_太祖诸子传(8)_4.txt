标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)
段落序号: 4

==================================================

初，植庶子远安王贵燮、巴东王贵煊尝告其父有异谋。及父死，又不奔丧。仁宗即位，皆废为庶人。正统元年，府僚乞加王禄。敕曰：“简王得罪朝廷，成祖特厚待，仁宗朝加禄，得支二千石。宣宗又给旗军三百人，亲亲已至。王素乖礼度，府臣不匡正，顾为王请乎！”不许。三年，巡抚侍郎吴政奏王不友诸弟，待庶母寡恩，捶死长史杜述，居国多过。召讯京师，尽得其淫秽黩伦、凶暴诸不法事。明年四月废为庶人，守简王园。弟肃王贵〈火受〉嗣，成化七年薨。子靖王豪墭嗣，十四年薨。子惠王恩鑙嗣。
