标题: 回回历法(2)
章节类型: 志
卷数: 1197
URL: https://www.xuges.com/ls/mingshi/2228.htm
原始标题: (2)
段落序号: 23

==================================================

求纬度细行分　置其星前段纬度，与后段纬度相减，馀以相距日除之，为日差。置前段纬度，以日差顺加退减，即逐日纬度分。（按纬度前段少於后段者，以日差顺加退减。若前段多於后段者，宜以日差顺减退加。非可一例也。）若前后段南北不同者，置其星前后段纬度并之，以相距日除之，为日差。置前段纬度，以日差累减之，至不及减者，於日差内减之，馀以日差累加之，即得逐日纬度。
