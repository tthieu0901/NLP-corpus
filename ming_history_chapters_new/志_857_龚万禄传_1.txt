标题: 龚万禄传
章节类型: 志
卷数: 857
URL: https://www.xuges.com/ls/mingshi/1605.htm
原始标题: 龚万禄
段落序号: 1

==================================================

龚万禄，贵州人。目不知书，有胆志，膂力过人。从刘綎征杨应龙，先登海龙囤，署守备，戍建武所。奢崇明反，众推万禄游击将军，主兵事。指挥李世勋，名位先万禄，亦受节制，戮力固守。崇明谋犯成都，惮万禄牵其后，遣部将张令说降。令与万禄结，绐崇明以降。崇明果遣他将来戍，万禄胁降之，诱杀无算。
