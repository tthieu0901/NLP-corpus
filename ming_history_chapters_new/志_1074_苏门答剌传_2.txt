标题: 苏门答剌传
章节类型: 志
卷数: 1074
URL: https://www.xuges.com/ls/mingshi/2024.htm
原始标题: 苏门答剌
段落序号: 2

==================================================

成祖初，遣使以即位诏谕其国。永乐二年遣副使闻良辅、行人甯善赐其酋织金文绮、绒锦、纱罗招徕之。中官尹庆使爪哇，便道复使其国。三年，郑和下西洋，复有赐。和未至，其酋宰奴里阿必丁已遣使随庆入朝，贡方物。诏封为苏门答剌国王，赐印诰、彩币、袭衣。遂比年入贡，终成祖世不绝。郑和凡三使其国。
