标题: 陈吾德传
章节类型: 志
卷数: 341
URL: https://www.xuges.com/ls/mingshi/0922.htm
原始标题: 陈吾德
段落序号: 4

==================================================

神宗立，荐起兵科都给事中。奏言：“陛下初基，弊端尽去，传奉一事，岂可尚踵故常。内臣即有勤劳，当优以金帛，名器所在，不容滥设。”帝嘉纳之。御史胡涍建言得罪，已首论救。寻劾兵部尚书谭纶去取边将不当。平江伯陈王谟罪废，复夤缘出镇湖广，已力争得寝。擢顺天府丞，迁大理右少卿。疏请改父母诰命，日已暮，逼禁门守者投入。帝怒，谪常州同知。
