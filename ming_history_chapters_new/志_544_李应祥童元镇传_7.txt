标题: 李应祥童元镇传
章节类型: 志
卷数: 544
URL: https://www.xuges.com/ls/mingshi/1174.htm
原始标题: 李应祥童元镇
段落序号: 7

==================================================

建昌、越巂诸卫，番倮杂居。建昌逆酋曰安守，曰五咱，曰王大咱，与越巂邛部黑骨夷并起为乱。巡抚徐元泰议讨，征兵万八千。仍以文达、之垣分将，应祥统之，副使周光镐监其军。十一月，光镐先渡泸，黑骨与大咱已据相岭，焚三峡桥；五咱等亦寇礼州、德昌二所。时征兵未集，光镐先设疑，以尝相岭贼，贼果退据桐槽。桐槽者，大咱巢穴也。已而诸道兵尽抵越巂，应祥令文达攻五咱，之垣攻大咱，姑置黑骨夷弗问。夜半走三百里抵礼州，贼半渡，文达击败之，遂渡河捣其巢。之垣亦屡破桐槽，大咱亡入山峪中。
