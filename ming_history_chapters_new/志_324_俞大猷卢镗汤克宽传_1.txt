标题: 俞大猷卢镗汤克宽传
章节类型: 志
卷数: 324
URL: https://www.xuges.com/ls/mingshi/0901.htm
原始标题: 卷95 俞大猷卢镗汤克宽
段落序号: 1

==================================================

俞大猷，字志辅，晋江人。少好读书。受《易》于王宣、林福，得蔡清之传。又闻赵本学以《易》推衍兵家奇正虚实之权，复从受其业。尝谓兵法之数起五，犹一人之身有五体，虽将百万，可使合为一人也。已，又从李良钦学剑。家贫屡空，意尝豁如。父殁，弃诸生，嗣世职百户。
