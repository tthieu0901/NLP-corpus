标题: 盛以恒传
章节类型: 志
卷数: 901
URL: https://www.xuges.com/ls/mingshi/1656.htm
原始标题: 盛以恒
段落序号: 4

==================================================

十五年七月，帝下诏曰：“比州县有司不设守备，贼至即陷，与冲锋陷阵，持久力诎者殊科。若概援天启间例，优予赠荫，何由旌劝劳臣。自今五品以下，止赠监司，四品及方面，始赠京卿。著为令。”乃赠以恒副使，孝志参议，维显等赠恤有差。天启中，州县长吏殉难者，率赠京卿，荫锦衣世职，赐祭葬，有司建祠。崇祯初，改荫国子生，俾之出仕，而京卿之赠如故，至是始改赠外僚云。
