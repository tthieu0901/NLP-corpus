标题: 扩廓帖木儿传
章节类型: 表
卷数: 90
URL: https://www.xuges.com/ls/mingshi/0090.htm
原始标题: 卷7 扩廓帖木儿(王保保)
段落序号: 4

==================================================

初，太子之奔太原也，欲用唐肃宗灵武故事自立。扩廓不可。及还京师，皇后谕指令以重兵拥太子入城，胁顺帝禅位。扩廓未至京三十里，留其军，以数骑入朝。由是太子衔之，而顺帝亦心忌扩廓。廷臣哗言扩廓受命平江、淮，乃西攻关中，今罢兵不奉诏，跋扈有状。及貊高奏至，顺帝乃削扩廓太傅、中书左丞相，令以河南王就食邑汝南，分其军隶诸将；而以貊高知枢密院事兼平章，总河北军，赐其军号“忠义功臣”。太子开抚军院于京师，总制天下兵马，专备扩廓。
