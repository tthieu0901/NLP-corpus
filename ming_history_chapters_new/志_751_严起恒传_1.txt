标题: 严起恒传
章节类型: 志
卷数: 751
URL: https://www.xuges.com/ls/mingshi/1413.htm
原始标题: 严起恒
段落序号: 1

==================================================

严起恒，浙江山阴人。崇祯四年进士。历广州知府，迁衡永兵备副使。十六年，张献忠躏湖南，吏民悉逋窜。起恒独坚守永州。贼亦不至。唐王时，擢户部右侍郎，总督湖南钱法。永明王立，令兼督湖南军饷。顺治四年，王驻武冈，拜起恒礼部尚书兼东阁大学士，仍领钱法。王走靖州，起恒从不及，避难万村。已知王在柳州，闲道往从之。从返桂林，复从至柳州、南宁。李成栋叛大清，以广东附于王。起恒从王至肇庆，与王化澄、朱天麟同入直。无何，化澄、天麟相继罢。黄士俊继何吾驺为首辅，起恒次之。
