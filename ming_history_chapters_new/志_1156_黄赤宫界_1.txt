标题: 黄赤宫界
章节类型: 志
卷数: 1156
URL: https://www.xuges.com/ls/mingshi/2138.htm
原始标题: 黄赤宫界
段落序号: 1

==================================================

十二宫之名见于《尔雅》，大抵皆依星宿而定。（如娄、奎为降娄，心为大火，朱鸟七宿为鹑首、鹑尾之类。）故宫有一定之宿，宿有常居之宫，由来尚矣。唐以后始用岁差，然亦天自为天，岁自为岁，宫与星仍旧不易。西洋之法，以中气过宫，（如日躔冬至，即为星纪宫之类。）而恒星既有岁进之差，于是宫无定宿，而宿可以递居各宫，此变古法之大端也。兹以崇祯元年各宿交宫之黄赤度，分列于左方，以志权舆云。
