标题: 杨继宗传
章节类型: 志
卷数: 130
URL: https://www.xuges.com/ls/mingshi/0415.htm
原始标题: 杨继宗
段落序号: 3

==================================================

服除，以右佥都御史巡抚顺天。畿内多权贵庄田，有侵民业者，辄夺还之。按行关塞，武备大饬。星变，应诏陈言，历指中官及文武诸臣贪残状，且请召还中官出镇者。益为权贵所嫉。治中陈翼讦其过，权贵因中之，左迁云南副使。
