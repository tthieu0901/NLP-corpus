标题: 谭纶传
章节类型: 志
卷数: 388
URL: https://www.xuges.com/ls/mingshi/0984.htm
原始标题: 卷105 谭纶
段落序号: 7

==================================================

以今之计，请调蓟镇、真定、大名、井陉及督抚标兵三万，分为三营，令总兵参游分将之，而授继光以总理练兵之职。春秋两防，三营兵各移近边。至则遏之边外，入则决死边内。二者不效，臣无所逃罪。又练兵非旦夕可期，今秋防已近，请速调浙兵三千，以济缓急。三年后，边军既练，遣还。
