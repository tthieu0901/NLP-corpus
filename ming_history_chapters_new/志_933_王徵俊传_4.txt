标题: 王徵俊传
章节类型: 志
卷数: 933
URL: https://www.xuges.com/ls/mingshi/1695.htm
原始标题: 王徵俊
段落序号: 4

==================================================

其时士大夫居家尽节者，灵石宋之俊、翼城史可观、阳曲朱慎镂。之俊举进士，历官登莱监军副使，忤巡按谢三宾，互讦于朝，落职归。三宾亦贬秩。及遇变，之俊受刑死。妻乔詈贼撞阶死。女敛尸毕，拔簪刺喉死。可观，太常少卿学迁子。官中书舍人，加鸿胪少卿。城陷，自缢死。慎镂，晋府宗室，摄灵丘郡王府事。贼陷太原，冠带祀家庙，驱家人入庙中，焚之，己亦投火死。
