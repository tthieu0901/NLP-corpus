标题: 王允成李希孔毛士龙传
章节类型: 志
卷数: 542
URL: https://www.xuges.com/ls/mingshi/1172.htm
原始标题: 王允成李希孔毛士龙
段落序号: 12

==================================================

帝之令德考终，自不宜谓因药致崩，被不美之名。而当时在内视病者，乌可于积劳积虚之后，投攻克之剂。群议汹汹，方蓄疑虑变之深，而遽值先帝升遐，又适有下药之事，安得不痛之恨之，疾首顿足而深望之？乃讨奸者愤激而甚其词，庇奸者借题以逸其罚。君父何人，臣子可以侥幸而尝试乎？臣所以折邪议者，四也。
