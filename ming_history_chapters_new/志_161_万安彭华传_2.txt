标题: 万安彭华传
章节类型: 志
卷数: 161
URL: https://www.xuges.com/ls/mingshi/0499.htm
原始标题: 万安彭华
段落序号: 2

==================================================

成化初，屡迁礼部左侍郎。五年命兼翰林学士，入内阁参机务。同年生詹事李泰，中官永昌养子也，齿少于安。安兄事之，得其欢。自为同官，每当迁，必推安出己上。至是议简阁臣，泰复推安曰：“子先之，我不患不至。”故安得入阁，而泰忽暴病死。
