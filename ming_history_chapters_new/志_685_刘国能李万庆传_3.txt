标题: 刘国能李万庆传
章节类型: 志
卷数: 685
URL: https://www.xuges.com/ls/mingshi/1334.htm
原始标题: 刘国能李万庆
段落序号: 3

==================================================

初，国能为盗时，与自成、汝才辈结为兄弟。及国能归正，自成辈深恨之。十四年九月围其城，四面力攻，国能不能支，城遂陷，被执。贼犹好谓之曰：“若，我故人也，何不降？”国能瞋目骂曰：“我初与若同为贼，今则王臣也，何故降贼！”遂杀之。事闻，赠左都督，特进荣禄大夫，建祠。
