标题: 大统历法·法原(5)
章节类型: 志
卷数: 1186
URL: https://www.xuges.com/ls/mingshi/2217.htm
原始标题: (5)
段落序号: 53

==================================================

置一段凡平较，内减其下凡立较，余二十一秒七七二三七五，为平立较。以平立较加入本段凡平差，得一十一分零一秒七十五微，为定差。置平立较，内减凡立较之半，四秒三七七四七五，余一十七秒三九四九，以段日一十一日五十刻为法除之，得一秒五十一微二十六纤，为平差。置凡立较之半，以段日为法除二次，得三微三十一纤为立差。
