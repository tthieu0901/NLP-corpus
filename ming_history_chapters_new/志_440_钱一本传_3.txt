标题: 钱一本传
章节类型: 志
卷数: 440
URL: https://www.xuges.com/ls/mingshi/1056.htm
原始标题: 钱一本
段落序号: 3

==================================================

昨俞旨下辅臣，令辅臣总政。夫朝廷之政，辅臣安得总之？内阁代言拟旨，本顾问之遗，遇有章奏，阁臣宜各拟一旨。今一出时行专断。皇上断者十一，时行断者十九。皇上断谓之圣旨，时行断亦谓之圣旨。惟嫌怨所在，则以出自圣断为言，罪何可胜诛。所当论者一。
