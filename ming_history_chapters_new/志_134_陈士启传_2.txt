标题: 陈士启传
章节类型: 志
卷数: 134
URL: https://www.xuges.com/ls/mingshi/0427.htm
原始标题: 陈士启
段落序号: 2

==================================================

十二年三月，吏部言布、按二司多缺官。帝曰：“布政、按察，吾方岳臣。方数千里地悬数人手，其简廷臣贤能者，分别用之。”于是诸曹郎、给事中出为监司者二十余人，而士启得山东右参政。尽心吏事，不为察察名。督徭赋，不峻期约。青州饥，疏请振之粟。使至，而饥民倍。士启复上疏，先出粟予民，谓使者曰：“有罪吾独任。”廷议竟从之。
