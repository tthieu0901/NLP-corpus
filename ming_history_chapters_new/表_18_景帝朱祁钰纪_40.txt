标题: 景帝朱祁钰纪
章节类型: 表
卷数: 18
URL: https://www.xuges.com/ls/mingshi/0017.htm
原始标题: 7.景帝朱祁钰纪
段落序号: 40

==================================================

八年春正月戊辰，免江西被灾税粮。丁丑，帝舆疾宿南郊斋宫。己卯，群臣请建太子，不听。壬午，武清侯石亨、副都御史徐有贞等迎上皇复位。二月乙未，废帝为郕王，迁西内。皇太后吴氏以下悉仍旧号。癸丑，王薨于西宫，年三十。谥曰戾。毁所营寿陵，以亲王礼葬西山，给武成中卫军二百户守护。
