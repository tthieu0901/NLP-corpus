标题: 茹太素曾秉正传
章节类型: 志
卷数: 54
URL: https://www.xuges.com/ls/mingshi/0215.htm
原始标题: ·茹太素曾秉正
段落序号: 3

==================================================

太素抗直不屈，屡濒于罪，帝时宥之。一日，宴便殿，赐之酒曰：“金杯同汝饮，白刃不相饶。”太素叩首，即续韵对曰：“丹诚图报国，不避圣心焦。”帝为恻然。未几，谪御史，复坐排陷詹徽，与同官十二人俱鐐足治事。后竟坐法死。
