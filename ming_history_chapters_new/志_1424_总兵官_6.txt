标题: 总兵官
章节类型: 志
卷数: 1424
URL: https://www.xuges.com/ls/mingshi/2540.htm
原始标题: ·总兵官
段落序号: 6

==================================================

镇守保定总兵官一人。弘治十八年，初设保定副总兵，后改为参将。正德九年，复为分守副总兵。嘉靖二十年，改为镇守。三十年，改设镇守总兵官。万历元年，令春秋两防移驻浮图峪，遇有警，移驻紫荆关，以备入援。分守参将四人，（曰紫荆关参将，曰龙固二关参将，曰马水口参将，曰倒马关参将。）游击将军六人，坐营中军官一人，守备七人，把总七人，忠顺官二人。
