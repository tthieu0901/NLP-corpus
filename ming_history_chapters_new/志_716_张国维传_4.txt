标题: 张国维传
章节类型: 志
卷数: 716
URL: https://www.xuges.com/ls/mingshi/1373.htm
原始标题: 张国维
段落序号: 4

==================================================

国维为人宽厚，得士大夫心。属郡灾伤，辄为请命。筑太湖、繁昌二城，建苏州九里石塘及平望内外塘、长洲至和等塘，修松江捍海堤，浚镇江及江阴漕渠，并有成绩。迁工部右侍郎兼右佥都御史，总理河道。岁大旱，漕流涸，国维浚诸水以通漕。山东饥，振活穷民无算。
