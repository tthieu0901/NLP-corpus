标题: 云南(4)
章节类型: 志
卷数: 1249
URL: https://www.xuges.com/ls/mingshi/2280.htm
原始标题: (4)
段落序号: 12

==================================================

南甸宣抚司（元至元二十六年置南甸路。）洪武十五年三月为府，后废，属腾冲守御千户所。永乐十二年正月置州，直隶布政司。正统三年五月改属金齿军民指挥使司。九年六月升宣抚司，仍直隶布政司。（东有丙弄山，又有蛮干山。南有沙木笼山，上有沙木笼关。西有大盈江。东北有小梁河，西南经南牙山下，曰南牙江，入干崖境内。又东南有孟乃河，即腾越州之龙川江。又南有黄连坡关。东北有小陇川关。）东北距布政司二十二程。
