标题: 回回历法(2)
章节类型: 志
卷数: 1197
URL: https://www.xuges.com/ls/mingshi/2228.htm
原始标题: (2)
段落序号: 22

==================================================

求纬度　以小轮心定度及自行度，入本星纬度立成内两取，（一纵一横。）得数与后行相减。（若遇交黄道者，与后行相并。）又以小轮心定立成上小轮心定相减，（上横行。）两减馀相乘，以立成上小轮心度累加数除之。（如土星上横行小轮心度每隔三度，火星每隔二度之类。）满六十收之为分，用加减两取数，（多於后行减，少加。若遇交黄道者，即后行数多亦减。）寄左。复以自行定度与立成上自行定度相减，（首直行。）又以两取数，与下行相减，（若遇交黄道埏，与下行并。）两减馀相乘，以立成上自行度累加数除之，（如土星直行，自行度每隔十度，火星每隔四度之类。）收之为分。与前寄左数相加减，（如两取数多於下行者减，少加。若遇交黄者，所得分多於寄左数，置所得分内，减寄左数，馀为交过黄道南北分也。）即得黄道南北纬定分。
