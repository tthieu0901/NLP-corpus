标题: 项忠传
章节类型: 志
卷数: 177
URL: https://www.xuges.com/ls/mingshi/0569.htm
原始标题: 卷61 项忠
段落序号: 11

==================================================

忠之下令逐流民也，有司一切驱逼。不前，即杀之。民有自洪武中占籍者，亦在遗中。戍者舟行多疫死。给事中梁璟因星变求言，劾忠妄杀。白圭亦言流民既成业者，宜随所在著籍，又驳忠所上功次互异。帝皆不听。进忠左都御史。荫子绶锦衣千户，诸将录功有差。
