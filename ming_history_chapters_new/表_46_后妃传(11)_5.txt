标题: 后妃传(11)
章节类型: 表
卷数: 46
URL: https://www.xuges.com/ls/mingshi/0046.htm
原始标题: (11)
段落序号: 5

==================================================

二十六年十一月乙未，后崩。诏曰：“皇后比救朕危，奉天济难，其以元后礼葬。”预名葬地曰永陵，谥孝烈，亲定谥礼，视昔加隆焉。礼成，颁诏天下。及大祥，礼臣请安主奉先殿东夹室，帝曰：“奉先殿夹室，非正也，可即祔太庙。”于是大学士严嵩等请设位于太庙东，皇妣睿皇后之次，后寝藏主则设幄于宪庙皇祖妣之右，以从祔于祖姑之义。帝曰：“祔礼至重，岂可权就。后非帝，乃配帝者，自有一定之序，安有享从此而主藏彼之礼！其祧仁宗，祔以新序，即朕位次，勿得乱礼。”嵩曰：“祔新序，非臣下所敢言，且阴不可当阳位。”乃命姑藏主睿皇后侧。
