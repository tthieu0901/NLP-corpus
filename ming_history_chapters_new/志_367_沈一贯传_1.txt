标题: 沈一贯传
章节类型: 志
卷数: 367
URL: https://www.xuges.com/ls/mingshi/0951.htm
原始标题: 沈一贯
段落序号: 1

==================================================

沈一贯，字肩吾，鄞人。隆庆二年进士。选庶吉士，授检讨，充日讲官。进讲高宗谅阴，拱手曰：“托孤寄命，必忠贞不二心之臣，乃可使百官总己以听。苟非其人，不若躬亲听览之为孝也。”张居正以为刺己，颇憾一贯。居正卒，始迁左中允。历官吏部左侍郎兼侍读学士，加太子宾客。假归。
