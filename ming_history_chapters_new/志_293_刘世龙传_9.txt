标题: 刘世龙传
章节类型: 志
卷数: 293
URL: https://www.xuges.com/ls/mingshi/0846.htm
原始标题: 刘世龙
段落序号: 9

==================================================

徐申，字周翰，昆山人。嘉靖初，由乡举除蕲水知县。改知上铙，征授刑部主事。延龄之系狱也，申奏记尚书聂贤、唐龙言：“太后春秋高，延龄旦暮戮，何以慰太后心？宜援议贵议亲例请于帝。”贤等深然之，狱久不决。始延龄下狱，提牢主事沈椿不令入狱，置别所。继者益宽假之，脱梏堣，通家人出入。会大猾刘东山亦系狱，上告延龄有不轨谋。憾前主事罗虞臣笞己，因讦及椿等。帝震怒，命执先后提牢主事三十七人付诏狱搒掠，申与焉。狱具，当输赎还职，帝命杖之廷，尽谪外任，而斥虞臣为民。虞臣，广东顺德人。历吏部主事。好刚疾恶。既归，结庐山中，读书纂述。年仅三十五卒。
