标题: 何乔新传
章节类型: 志
卷数: 190
URL: https://www.xuges.com/ls/mingshi/0611.htm
原始标题: 卷66 何乔新
段落序号: 7

==================================================

乔新性廉介，观政工部时，尝使淮西。巢令阎徽少学于文渊，以金币馈。乔新却之，阎曰：“以寿吾师耳。”乔新曰：“子欲寿吾亲，因他人致之则可，因吾致之则不可。”卒不受。福建市舶中官死，镇守者分其赀遗三司，乔新独固辞。不得，输之于库。既家居，杨爱遣使厚致赠，且献良材可为榇者，乔新坚却之。
