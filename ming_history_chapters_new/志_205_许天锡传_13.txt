标题: 许天锡传
章节类型: 志
卷数: 205
URL: https://www.xuges.com/ls/mingshi/0671.htm
原始标题: 许天锡
段落序号: 13

==================================================

琼山冯颙，弘治九年进士。为御史，尝以事忤瑾，为所诬，自经死。颙初为主事，官军讨叛黎符南蛇久不克，颙历陈致变之由，请购已革土官子孙，俾召集旧卒，以夷攻夷，有功则复旧职。尚书刘大夏亟称之，奏行其策。正德初，偕中官高金勘泾王所乞庄地，清还二千七百余顷。而不得其死，人皆惜之。
