标题: 地理志序
章节类型: 志
卷数: 1200
URL: https://www.xuges.com/ls/mingshi/2231.htm
原始标题: 4.地理志序
段落序号: 1

==================================================

自黄帝画野置监，唐、虞分州建牧，沿及三代，下逮宋、元，废兴因革，前史备矣。明太祖奋起淮右，首定金陵，西克湖、湘，东兼吴、会，然后遣将北伐，并山东，收河南，进取幽、燕，分军四出，芟除秦、晋，讫於岭表。最后削平巴、蜀，收复滇南。禹迹所奄，尽入版图。近古以来，所未有也。
