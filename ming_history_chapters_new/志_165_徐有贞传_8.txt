标题: 徐有贞传
章节类型: 志
卷数: 165
URL: https://www.xuges.com/ls/mingshi/0508.htm
原始标题: 徐有贞
段落序号: 8

==================================================

亨等憾未已，必欲杀之。令人投匿名书，指斥乘舆，云有贞怨望，使其客马士权者为之。遂追执有贞于德州，并士权下诏狱，榜治无验。会承天门灾，肆赦。亨、吉祥虑有贞见释，言于帝曰：“有贞自撰武功伯券辞云‘缵禹成功’，又自择封邑武功。禹受禅为帝，武功者曹操始封也。有贞志图非望。”帝出以示法司，刑部侍郎刘广衡等奏当弃市。诏徙金齿为民。
