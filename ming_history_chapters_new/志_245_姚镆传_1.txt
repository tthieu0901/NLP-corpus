标题: 姚镆传
章节类型: 志
卷数: 245
URL: https://www.xuges.com/ls/mingshi/0758.htm
原始标题: 卷83 姚镆
段落序号: 1

==================================================

姚镆，字英之，慈溪人。弘治六年进士。除礼部主事，进员外郎。擢广西提学佥事。立宣成书院，延《五经》师以教士子。桂人祀山魈卓旺。镆毁像，俗遂变。迁福建副使，未几改督学政。正德九年擢贵州按察使。十五年拜右副都御史，巡抚延绥。上边务六事，皆议行。嘉靖元年，吉囊入泾阳。镆遣游击彭楧出西路，释指挥卜云于狱，使副之。夜半邀击，斩其二将，乃遁。玺书褒谕。寻召为工部右侍郎，出督漕运，改兵部左侍郎。
