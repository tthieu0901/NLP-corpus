标题: 列女传(5)
章节类型: 志
卷数: 992
URL: https://www.xuges.com/ls/mingshi/1826.htm
原始标题: (5)
段落序号: 10

==================================================

谷氏，余姚史茂妻。父以茂有文学，赘之于家。数日，邻人宋思徵责于父，见氏美，遂指逋钱为聘物，讼之官。知县马从龙察其诬，杖遣之。及谷下阶，茂将扶以行。谷故未尝出闺阁，见隶人林立，而夫以身近己，惭发赪，推茂远之。从龙望见，以谷意不属茂也，立改判归思。思即率众拥舆中而去，谷母随之至思舍。谷呼号求速死，断发属母遗茂。思族妇十余人，环相劝尉，不可解，乘间缢死。从龙闻之大惊，捕思，思亡去。茂感妻义，终身不娶。
