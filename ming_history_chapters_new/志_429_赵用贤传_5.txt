标题: 赵用贤传
章节类型: 志
卷数: 429
URL: https://www.xuges.com/ls/mingshi/1042.htm
原始标题: 赵用贤
段落序号: 5

==================================================

用贤长身耸肩，议论风发，有经济大略。苏、松、嘉、湖诸府，财赋敌天下半，民生坐困。用贤官庶子时，与进士袁黄商榷数十昼夜，条十四事上之。时行、锡爵以为吴人不当言吴事，调旨切责，寝不行。家居四年卒。天启初，赠太子少保、礼部尚书，谥文毅。
