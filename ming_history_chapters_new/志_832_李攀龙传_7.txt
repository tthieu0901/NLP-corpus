标题: 李攀龙传
章节类型: 志
卷数: 832
URL: https://www.xuges.com/ls/mingshi/1554.htm
原始标题: 李攀龙
段落序号: 7

==================================================

吴国伦，字明卿，兴国人。由中书舍人擢兵科给事中。杨继盛死，倡众赙送，忤严嵩，假他事谪江西按察司知事。量移南康推官，调归德，居二岁弃去。嵩败，起建宁同知，累迁河南左参政，大计罢归。国伦才气横放，好客轻财。归田后声名籍甚，求名之士，不东走太仓，则西走兴国。万历时，世贞既没，国伦犹无恙，在七子中最为老寿。
