标题: 云南(1)
章节类型: 志
卷数: 1246
URL: https://www.xuges.com/ls/mingshi/2277.htm
原始标题: ·云南
段落序号: 1

==================================================

云南，《禹贡》梁州徼外。元置云南等处行中书省。（治中庆路。）洪武十五年二月癸丑平云南，置云南都指挥使司。乙卯置云南等处承宣布政使司。（同治云南府。）领府五十八，州七十五，县五十五，蛮部六。后领府十九，御夷府二，州四十，御夷州三，县三十，宣慰司八，宣抚司四，安抚司五，长官司三十三，御夷长官司二。北至永宁，（与四川界。）东至福州，（与广西界。）西至干崖，（与西番界。）南至木邦，（与交址界。）距南京七千二百里，京师一万六百四十五里。洪武二十六年编户五万九千五百七十六，口二十五万九千二百七十。弘治四年，户一万五千九百五十，口一十二万五千九百五十五。万历六年，户一十三万五千五百六十，口一百四十七万六千六百九十二。
