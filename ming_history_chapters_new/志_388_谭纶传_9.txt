标题: 谭纶传
章节类型: 志
卷数: 388
URL: https://www.xuges.com/ls/mingshi/0984.htm
原始标题: 卷105 谭纶
段落序号: 9

==================================================

纶相度边隘冲缓，道里远近，分蓟镇为十二路，路置一小将，总立三营：东驻建昌备燕河以东，中驻三屯备马兰、松、太，西驻石匣备曹墙、古石。诸将以时训练，互为掎角，节制详明。是岁秋，蓟、昌无警。异时调陕西、河间、正定兵防秋，至是悉罢。纶初至，按行塞上，谓将佐曰：“秣马厉兵，角胜负呼吸者，宜于南；坚壁清野，坐制侵轶者，宜于北。”遂与继光图上方略，筑敌台三千，起居庸至山海，控守要害。纶召入为右都御史兼兵部左侍郎，协理戎政。会台工成，益募浙兵九千余守之。边备大饬，敌不敢入犯。以功进兵部尚书兼右都御史，协理如故。其冬，予告归。
