标题: 林汝翥传
章节类型: 志
卷数: 732
URL: https://www.xuges.com/ls/mingshi/1393.htm
原始标题: 林汝翥
段落序号: 4

==================================================

惣，字子野，汝翥同邑人。崇祯十六年进士。授海宁知县。邑有妖人以剑术惑众，聚千人，惣捕杀之。南都覆，杭州亦不守，卒乘机乞饷，环署大噪。惣罪为首者，而如其请。以城孤不能存，引去。唐王以为御史，改文选员外郎，募兵福宁。闻王被杀，大恸，走匿山中。及鲁王航海至长垣，福清乡兵请惣为主，与汝翥共攻城，殁于阵。
