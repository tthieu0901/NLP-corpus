标题: 湖广(1)
章节类型: 志
卷数: 1230
URL: https://www.xuges.com/ls/mingshi/2261.htm
原始标题: ·湖广
段落序号: 10

==================================================

兴国州（元兴国路，属湖广行省。）太祖甲辰年二月为府。洪武九年四月降为州，以州治永兴县省入，来属。（北有银山，西有黄姑山，旧俱产银。南有太平山，与九宫山接。东有大坡山，产茶。东北有大江。东有富池湖，亦曰富水，北流注於江，有富池镇巡检司。又东北有黄颡口镇巡检司。）西北距府三百八十里。领县二：
