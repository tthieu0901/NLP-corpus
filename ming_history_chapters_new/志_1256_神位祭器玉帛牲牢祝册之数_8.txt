标题: 神位祭器玉帛牲牢祝册之数
章节类型: 志
卷数: 1256
URL: https://www.xuges.com/ls/mingshi/2287.htm
原始标题: 神位祭器玉帛牲牢祝册之数
段落序号: 8

==================================================

太庙时享。洪武元年定，每庙登一，鉶三，笾豆各十二，簠簋各二，共酒尊三、金爵八、瓷爵十六于殿东西向。二十一年更定，每庙登二，鉶二。弘治时，九庙通设酒尊九，祫祭加一，金爵十七，祫祭加二，瓷爵三十四，祫祭加四。亲王配享，洪武三年定，登鉶各三，笾豆各十二，簠簋各二，酒尊三，酒注二。二十一年更定，登鉶各一，爵各三，笾豆各十，簠簋各二，共用酒尊三于殿东。功臣配享，洪武二年定，每位笾豆各二，簠簋各二。三年增定，共用酒尊二，酒注二。二十一年更定，十坛，每坛鉶一，笾豆各二，簠簋各一，爵三，共用酒尊于殿西。
