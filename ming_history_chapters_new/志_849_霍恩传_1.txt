标题: 霍恩传
章节类型: 志
卷数: 849
URL: https://www.xuges.com/ls/mingshi/1587.htm
原始标题: ·霍恩
段落序号: 1

==================================================

霍恩，字天锡，易州人。弘治十五年进士。正德中，历知上蔡县。六年，贼四起，中原郡邑多残破。畿内则枣强知县段豸、大城知县张汝舟，河南则恩及典史梁逵，西平知县王佐、主簿李铨，叶县知县唐天恩，永城知县王鼎，裕州同知郁采、都指挥詹济、乡官任贤，固始丞曾基，夏邑丞安宣，息县主簿刑祥，睢宁主簿金声、丘绅，西华教谕孔环，山东则莱芜知县熊骖，莱州卫指挥佥事蔡显，南畿则灵譬主簿蒋贤，皆抗节死，而恩、佐、采、环死尤烈。
