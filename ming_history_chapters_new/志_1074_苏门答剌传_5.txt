标题: 苏门答剌传
章节类型: 志
卷数: 1074
URL: https://www.xuges.com/ls/mingshi/2024.htm
原始标题: 苏门答剌
段落序号: 5

==================================================

九年，王弟哈利之汉来朝，卒于京。帝悯之，赠鸿胪少卿，赐诰，有司治丧葬，置守冢户。时景弘再使其国，王遣弟哈尼者罕随入朝。明年至，言王老不能治事，请传位于子。乃封其子阿卜赛亦的为国王，自是贡使渐稀。
