标题: 汪应轸传
章节类型: 志
卷数: 299
URL: https://www.xuges.com/ls/mingshi/0853.htm
原始标题: 汪应轸
段落序号: 1

==================================================

汪应轸，字子宿，浙江山阴人。少有志操。正德十二年成进士，选庶吉士。十四年，诏将南巡。应轸抗言：“自下诏以来，臣民旁皇，莫有固志。临清以南，率弃业罢市，逃窜山谷。苟不即收成命，恐变生不测。昔谷永谏汉成帝，谓：‘陛下厌高美之尊号，好匹夫之卑字。数离深宫，挺身晨夜，与群小相逐。典门户奉宿卫者，执干戈而守空宫’。其言切中于今。夫谷永，谐谀之臣；成帝，庸暗之主。永言而成帝容之。岂以陛下圣明，不能俯纳直谏哉？”疏入，留中。继复偕修撰舒芬等连章以请。跪阙门，受杖几毙。
