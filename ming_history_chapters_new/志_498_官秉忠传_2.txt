标题: 官秉忠传
章节类型: 志
卷数: 498
URL: https://www.xuges.com/ls/mingshi/1122.htm
原始标题: 官秉忠
段落序号: 2

==================================================

四十年五月，擢总兵官，代张承荫镇延绥。套寇犯保宁，秉忠督参将杜文焕等败之白土涧。一日再捷，俘斩二百五十，馘其长十二人。无何，旗牌撒勒犯长乐，秉忠将轻骑追袭之。大获。猛克什力犯保宁，秉忠又破之。已而猛克挟赏不获，再寇保宁及怀远，秉忠随所向以劲骑遮击，先后斩首二百二十有奇。猛克及旗牌复以千余骑犯波罗，遥见保宁军，遂遁出塞。
