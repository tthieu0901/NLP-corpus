标题: 李文祥传
章节类型: 志
卷数: 210
URL: https://www.xuges.com/ls/mingshi/0679.htm
原始标题: 卷72 李文祥
段落序号: 7

==================================================

弘治二年以王恕荐召为兵部主事，监司以下馈赆皆不纳。到官未逾月，复以吉人事下狱，贬贵州兴隆卫经历。都御史邓廷瓒征苗，咨以兵事，大奇之，欲荐为监司。文祥曰：“昔以言事出，今以军功进，不可。”固辞不得，乃请赍表入都，固乞告归。疏再上，不许。还经商城，渡冰陷，死焉，年仅三十。
