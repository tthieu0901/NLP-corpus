标题: 仪智仪铭传
章节类型: 志
卷数: 109
URL: https://www.xuges.com/ls/mingshi/0327.htm
原始标题: 仪智仪铭
段落序号: 4

==================================================

十四年诏吏部、翰林院择耆儒侍太孙。士奇及蹇义首荐智。太子曰：“吾尝举李继鼎，大误，悔无及。智诚端士，然老矣。”士奇顿首言：“智起家学官，明理守正。虽耄，精神未衰。廷臣中老成正大，无逾智者。”是日午朝，帝顾太子曰：“侍太孙讲读得人未？”太子对曰：“举礼部侍郎仪智，议未决。”帝喜曰：“智虽老，能直言，可用也。”遂命辅导皇太孙。每进讲书史，必反复启迪，以正心术为本。
