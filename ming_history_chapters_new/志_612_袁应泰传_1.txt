标题: 袁应泰传
章节类型: 志
卷数: 612
URL: https://www.xuges.com/ls/mingshi/1252.htm
原始标题: 袁应泰
段落序号: 1

==================================================

袁应泰，字大来，凤翔人。万历二十三年进士。授临漳知县。筑长堤四十余里，捍御漳水。调繁河内，穿太行山，引沁水，成二十五堰，溉田数万顷，邻邑皆享其利。河决朱旺，役夫多死者。应泰设席为庐，饮食作止有度，民欢然趋事，治行冠两河。
