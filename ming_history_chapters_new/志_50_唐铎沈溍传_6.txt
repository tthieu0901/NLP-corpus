标题: 唐铎沈溍传
章节类型: 志
卷数: 50
URL: https://www.xuges.com/ls/mingshi/0209.htm
原始标题: 唐铎沈溍
段落序号: 6

==================================================

二十六年，起太子宾客，进太子少保。二十八年，龙州土官赵宗寿以奏郑国公常茂死事不实，被召，又不至。帝怒，命杨文统大军往讨。而命铎招谕。铎至，廉得茂实病死，宗寿亦伏罪来朝。乃诏文移兵征奉议诸州叛蛮，即以铎参议军事。逾月，诸蛮平。铎相度形势，请设奉议卫及向武、河池、怀集、武仙、贺县诸处守御千户所，镇以官军。皆报可。
