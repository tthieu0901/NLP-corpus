标题: 黄泽孔友谅传
章节类型: 志
卷数: 148
URL: https://www.xuges.com/ls/mingshi/0462.htm
原始标题: 黄泽孔友谅
段落序号: 7

==================================================

三曰，禄以养廉，禄入过薄，则生事不给。国朝制禄之典，视前代为薄。今京官及方面官稍增俸禄，其余大小官自折钞外，月不过米二石，不足食数人。仰事俯育，与道路往来，费安所取资？贪者放利行私，廉者终窭莫诉。请敕户部勘实天下粮储，以岁支之余，量增官俸。仍令内外风宪官，采访廉洁之吏，重加旌赏。则廉者知劝，贪者知戒。
