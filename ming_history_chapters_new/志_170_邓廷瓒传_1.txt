标题: 邓廷瓒传
章节类型: 志
卷数: 170
URL: https://www.xuges.com/ls/mingshi/0524.htm
原始标题: 邓廷瓒
段落序号: 1

==================================================

邓廷瓒，字宗器，巴陵人。景泰五年进士。知淳安县，有惠政。丁母忧，服除，迁太仆寺丞。贵州新设程番府，地在万山中，蛮僚杂居，吏部难其人，特擢廷瓒为知府。至则悉心规画，城郭、衢巷、学校、坛庙、廨舍，以次兴建。榜谕诸僚受约束。政平令和。巡抚陈俨上其治行。帝令久任。九载秩满，始迁山东左参政，寻进右布政使。
