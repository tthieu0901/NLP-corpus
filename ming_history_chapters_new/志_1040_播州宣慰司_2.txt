标题: 播州宣慰司
章节类型: 志
卷数: 1040
URL: https://www.xuges.com/ls/mingshi/1909.htm
原始标题: 播州宣慰司
段落序号: 2

==================================================

洪武四年平蜀，遣使谕之。五年，播州宣慰使杨铿、同知罗琛、总管何婴、蛮夷总管郑瑚等，相率来归，贡方物，纳元所授金牌、银印、铜章。诏赐铿衣币，仍置播州宣慰使司，铿、琛皆仍旧职。领安抚司二，曰草塘，曰黄平；长官司六，曰真州，曰播州，曰余庆，曰白泥，曰容山，曰重安。以婴等为长官。七年，中书省奏：“播州土地既入版图，当收其贡赋，岁纳粮二千五百石为军储。”帝以其率先来归，田税随所入，不必以额。已，复置播州黄平宣抚。播州江渡蛮黄安作乱，贵州卫指挥张岱讨平之。八年，铿遣其弟锜来贡，赐衣币。自是，每三岁一入贡。十四年遣使赍谕铿：“比闻尔听浮言，生疑贰。今大军南征，多用战骑，宜率兵二万、马三千为先锋，庶表尔诚。”
