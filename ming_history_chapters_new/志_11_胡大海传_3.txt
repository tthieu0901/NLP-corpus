标题: 胡大海传
章节类型: 志
卷数: 11
URL: https://www.xuges.com/ls/mingshi/0146.htm
原始标题: 胡大海
段落序号: 3

==================================================

初，严州既下，苗将蒋英、刘震、李福皆自桐庐来归。大海喜其骁勇，留置麾下。至是，三人者谋作乱，晨入分省署，请大海观弩于八咏楼。大海出，英遣其党跪马前，诈诉英过。大海未及答，反顾英。英出袖中槌击大海，中脑仆地。并其子关住、郎中王恺皆遇害。英等大掠城中，奔于吴。其后，李文忠攻杭州，杭人执英以降。太祖命诛英，刺其血以祭大海。
