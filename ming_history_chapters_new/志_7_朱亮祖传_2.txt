标题: 朱亮祖传
章节类型: 志
卷数: 7
URL: https://www.xuges.com/ls/mingshi/0140.htm
原始标题: 卷15 朱亮祖
段落序号: 2

==================================================

从下南昌、九江，战鄱阳湖，下武昌。进广信卫指挥使。李文忠破李伯升于新城，亮祖乘胜燔其营落数十，获同佥元帅等六百余人、军士三千、马八百匹，辎重铠甲无算。伯升仅以数骑遁。太祖嘉其功，赐赉甚厚。胡深请会兵攻陈友定，亮祖由铅山进取浦城，克崇安、建阳，功最多。会攻桐庐，围余杭。迁浙江行省参政，副李文忠守杭州。帅马步舟师数万讨方国瑛。下天台，进攻台州。国瑛出走，追至黄岩，降其守将哈儿鲁，徇下仙居诸县。进兵温州。方明善拒战，击败之，克其城。徇下瑞安，复败明善于盘屿，追至楚门。国瑛及明善诣军降。
