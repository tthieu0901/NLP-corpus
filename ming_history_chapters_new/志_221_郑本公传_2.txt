标题: 郑本公传
章节类型: 志
卷数: 221
URL: https://www.xuges.com/ls/mingshi/0710.htm
原始标题: 郑本公
段落序号: 2

==================================================

明年三月，帝欲考兴献帝，立庙禁中。本公偕同官力争，谓：“陛下潜邸之日，则为孝宗之侄，兴献王之子。临御之日，则为孝宗之子，兴献帝之侄。可两言决也。至立庙大内，实为不经。献帝之灵既不得入太庙，又空去一国之祀而托享于大内焉。陛下享太庙，其文曰‘嗣皇帝’，于献帝之庙，又当何称？爱敬精诚，两无所属，献帝将蹙然不安。”帝怒，责其朋言乱政，夺俸三月。
