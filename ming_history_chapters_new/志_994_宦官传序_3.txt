标题: 宦官传序
章节类型: 志
卷数: 994
URL: https://www.xuges.com/ls/mingshi/1828.htm
原始标题: 卷174 宦官传序
段落序号: 3

==================================================

初，太祖制，内臣不许读书识字。后宣宗设内书堂，选小内侍，令大学士陈山教习之，遂为定制。用是多通文墨，晓古今，逞其智巧，逢君作奸。数传之后，势成积重，始于王振，卒于魏忠贤。考其祸败，其去汉、唐何远哉。虽间有贤者，如怀恩、李芳、陈矩辈，然利一而害百也。今摭其有关成败者，作《宦官传》。
