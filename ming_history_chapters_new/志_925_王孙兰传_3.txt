标题: 王孙兰传
章节类型: 志
卷数: 925
URL: https://www.xuges.com/ls/mingshi/1684.htm
原始标题: 王孙兰
段落序号: 3

==================================================

十六年，张献忠大乱湖南，湖南之郴州宜章与韶接壤。孙兰乞援督府，不应，最后以七百人至，一宿复调去。及贼陷衡州，肆屠戮。韶所辖乐昌、乳源、仁化，逋窜一空。连州守将先据城叛，韶士民闻之，空城逃，而贼所设伪官传檄将至。孙兰仰天叹曰：“失封疆当死，贼陷城又当死，吾盍先死乎！”遂自缢。既死，贼竟不至，朝廷悯其忠，予赠恤。
