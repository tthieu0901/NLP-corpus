标题: 曹邦辅传
章节类型: 志
卷数: 281
URL: https://www.xuges.com/ls/mingshi/0825.htm
原始标题: 曹邦辅
段落序号: 8

==================================================

时休宁吴成器由小吏为会稽典史。倭三百余劫会稽，为官军所逐，走登龛山。成器遮击，尽殪之。未几，又破贼曹娥江，擢浙江布政司经历。遭丧，总督胡宗宪奏留之。擢绍兴通判。论功，进秩二级。成器与贼大小数十战皆捷。身先士卒，进止有方略，所部无秋毫犯。士民率于其战处立祠祀之。
