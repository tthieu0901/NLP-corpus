标题: 何天衢传
章节类型: 志
卷数: 862
URL: https://www.xuges.com/ls/mingshi/1611.htm
原始标题: 何天衢
段落序号: 2

==================================================

崇祯三年，名声反，谋出三路兵，至昆明会战。令天衢自维摩罗平入，以礮手三百人助之。天衢慨然曰：“此大丈夫报国秋也，吾岂为逆贼用哉！”坑杀礮手数十人，率众归附，署维摩州同知李嗣泌开城纳之。名声已陷弥勒，闻大惧，急撤两路兵归。巡抚王伉上其事，授为守备。后数与嗣泌进剿有功。及名声死，妻万氏代领其众，屡攻天衢。天衢屡挫之，录功，进参将。
