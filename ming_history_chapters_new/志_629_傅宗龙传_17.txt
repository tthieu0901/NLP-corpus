标题: 傅宗龙传
章节类型: 志
卷数: 629
URL: https://www.xuges.com/ls/mingshi/1269.htm
原始标题: 卷145 傅宗龙
段落序号: 17

==================================================

十一日，秦师食尽，宗龙杀马骡以享军。明日，营中马骡尽，杀贼取其尸分啖之。十八日，营中火药、铅子、矢并尽。宗龙简士卒，夷伤死丧之余，有众六千。夜半，潜勒诸军突贼营，杀千余人，溃围出。诸军星散，宗龙徒步率诸军且战且走。十九日，日卓午，未至项城八里，贼追及之，执宗龙，呼于门曰：“秦督围随官丁也，请启门纳秦督。”宗龙大呼曰：“我秦督也，不幸堕贼手，左右皆贼耳。”贼唾宗龙。宗龙骂贼曰：“我大臣也，杀则杀耳，岂能为贼赚城以缓死哉！”贼抽刀击宗龙，中其脑而仆，檆其耳鼻死城下。事闻，帝曰：“若此，可谓朴忠矣。”复官兵部尚书，加太子少保，谥忠壮，荫子锦衣世百户，予祭葬。
