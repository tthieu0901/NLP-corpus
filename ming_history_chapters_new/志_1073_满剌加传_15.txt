标题: 满剌加传
章节类型: 志
卷数: 1073
URL: https://www.xuges.com/ls/mingshi/2023.htm
原始标题: 满剌加
段落序号: 15

==================================================

有山出泉流为溪，土人淘沙取锡煎成块曰斗锡。田瘠少收，民皆淘沙捕鱼为业。气候朝热暮寒。男女椎髻，身体黝黑，间有白者，唐人种也。俗淳厚，市道颇平。自为佛郎机所破，其风顿殊。商舶稀至，多直诣苏门答剌。然必取道其国，率被邀劫，海路几断。其自贩于中国者，则直达广东香山澳，接迹不绝云。
