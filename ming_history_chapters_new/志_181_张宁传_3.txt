标题: 张宁传
章节类型: 志
卷数: 181
URL: https://www.xuges.com/ls/mingshi/0580.htm
原始标题: 卷63 张宁
段落序号: 3

==================================================

天顺中，曹、石窃柄。事关礼科者，宁辄裁损，英宗以是知宁。朝鲜与邻部毛怜卫仇杀，诏宁同都指挥武忠往解。宁辞义慷慨，而忠骁健，张两弓折之，射雁一发坠，朝鲜人大惊服，两人竟解其仇而还。中官覃包邀与相见，不往。寻擢都给事中。
