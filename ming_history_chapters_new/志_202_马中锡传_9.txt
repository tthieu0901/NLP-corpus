标题: 马中锡传
章节类型: 志
卷数: 202
URL: https://www.xuges.com/ls/mingshi/0657.htm
原始标题: 马中锡
段落序号: 9

==================================================

初，中锡受命讨贼，大学士杨廷和谓杨一清曰：“彼文士耳，不足任也。”竟无功，与伟同下狱论死。中锡死狱中，伟革爵。十一年，巡按御史卢雍追讼中锡冤，谓：“贼实听抚，佥事许承芳忌之，潜请益兵，疑贼心。及贼再受约，方至军门，而槛车已就道矣。”朝廷乃复中锡官，赐祭，予荫。
