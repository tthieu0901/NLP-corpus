标题: 牛景先程济等传
章节类型: 志
卷数: 88
URL: https://www.xuges.com/ls/mingshi/0265.htm
原始标题: 牛景先程济等
段落序号: 9

==================================================

及万历时，江南又有《致身录》，云得之茅山道书中。建文时，侍书吴江史仲彬所述，纪帝出亡后事甚具。仲彬、程济、叶希贤、牛景先皆从亡之臣。又有廖平、金焦诸姓名，而雪庵和尚、补锅匠等，具有姓名、官爵。一时士大夫皆信之。给事中欧阳调律上其书于朝，欲为请谥立祠。然考仲彬实未尝为侍书，《录》盖晚出，附会不足信。
