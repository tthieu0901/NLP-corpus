标题: 张永明传
章节类型: 志
卷数: 266
URL: https://www.xuges.com/ls/mingshi/0794.htm
原始标题: 张永明
段落序号: 1

==================================================

张永明，字钟诚，乌程人。嘉靖十四年进士。除芜湖知县。献皇后梓宫南祔，所过繁费不赀。永明垩江岸佛舍为殿，供器饰箔金，财用大省。寻擢南京刑科给事中。寇入大同，山西总督樊继祖，巡抚史道、陈讲等不能御，永明偕同官论其罪。已，又劾兵部尚书张瓒黩货误国，又劾大学士严嵩及子世蕃贪污状。已，又劾兵部尚书戴金为御史巡盐时，增余盐羡银，阻坏边计。疏虽不尽行，中外惮之。
