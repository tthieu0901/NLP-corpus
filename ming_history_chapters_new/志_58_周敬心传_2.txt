标题: 周敬心传
章节类型: 志
卷数: 58
URL: https://www.xuges.com/ls/mingshi/0219.htm
原始标题: 周敬心
段落序号: 2

==================================================

臣闻国祚长短，在德厚薄，不在历数。三代尚矣，三代而下，最久莫如汉、唐、宋，最短莫如秦、隋、五代。其久也以有道，其短也以无道。陛下膺天眷命，救乱诛暴。然神武威断则有余，宽大忠厚则不足。陛下若效两汉之宽大，唐、宋之忠厚，讲三代所以有道之长，则帝王之祚可传万世，何必问诸小道之人耶？
