标题: 张昭贺炀传
章节类型: 志
卷数: 151
URL: https://www.xuges.com/ls/mingshi/0469.htm
原始标题: 张昭贺炀
段落序号: 2

==================================================

天顺三年秋，建安老人贺炀亦上书论时事，言：“今铨授县令，多年老监生。逮满九载，年几七十，苟且贪污。宜择年富有才能者，其下僚及山林抱德士，亦当推举。景泰朝，录先贤颜、孟、程、朱子孙，授以翰林博士，俾之奉祀。然有官无禄，宜班给以昭崇儒之意。黄干、刘爚、蔡沈、真德秀配祠朱子，亦景泰间从佥事吕昌之请，然未入祝辞，宜增补。预备义仓，本以振贫民，乃豪猾多冒支不偿，致廪庾空虚。乞令出粟义民，各疏里内饥民，同有司散放。”
