标题: 太祖诸子传(6)
章节类型: 表
卷数: 61
URL: https://www.xuges.com/ls/mingshi/0061.htm
原始标题: (6)
段落序号: 7

==================================================

子惠王泰堪嗣，九年薨。子庄王阳铸嗣，嘉靖二年薨。庄王在位久，世子当漎，当漎子健杙皆前卒，健杙子端王观𤊟嗣。狎典膳秦信等，游戏无度，挟娼乐，裸男女杂坐。左右有忤者，锥斧立毙，或加以炮烙。信等乘势残杀人。馆陶王当淴亦淫暴，与观𤊟交恶，相讦奏。帝念观𤊟尚幼，革其禄三之二，逮诛信等，亦革当淴禄三之一。二十八年，观𤊟薨。子恭王颐坦嗣，有孝行，捐邸中田湖，赡贫民，辞常禄，给贫宗。前后七赐玺书嘉劳。万历二十二年薨。世子寿𨰜先卒，弟敬王寿鏳嗣，二十八年薨。弟宪王寿鋐嗣，崇祯九年薨。弟肃王寿镛嗣，薨。子以派嗣，十五年，大清兵克兖州，被执死。弟以海转徙台州，张国维等迎居于绍兴，号鲁监国。顺治三年六月，大兵克绍兴，以海遁入海。久之，居金门，郑成功礼待颇恭。既而懈，以海不能平，将往南澳。成功使人沉之海中。
