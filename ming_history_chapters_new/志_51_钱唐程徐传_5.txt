标题: 钱唐程徐传
章节类型: 志
卷数: 51
URL: https://www.xuges.com/ls/mingshi/0211.htm
原始标题: 卷22 钱唐程徐
段落序号: 5

==================================================

程徐，字仲能，鄞人。元名儒端学子也。至正中，以明《春秋》知名。历官兵部尚书，致仕。明兵入元都，妻金抱二岁儿与女琼赴井死。洪武二年，偕危素等自北平至京。授刑部侍郎，进尚书，卒。徐精勤通敏，工诗文，有集传于世。
