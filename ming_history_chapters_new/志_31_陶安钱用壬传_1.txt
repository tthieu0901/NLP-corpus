标题: 陶安钱用壬传
章节类型: 志
卷数: 31
URL: https://www.xuges.com/ls/mingshi/0177.htm
原始标题: 卷19 陶安钱用壬
段落序号: 1

==================================================

陶安，字主敬，当涂人。少敏悟，博涉经史，尤长于《易。元至正初，举江浙乡试，授明道书院山长，避乱家居。太祖取太平，安与耆儒李习率父老出迎。太祖召与语。安进曰：“海内鼎沸，豪杰并争，然其意在子女玉帛，非有拨乱、救民、安天下心。明公渡江，神武不杀，人心悦服，应天顺人。以行吊伐，天下不足平也。”太祖问曰：“吾欲取金陵，何如？”安曰：“金陵，古帝王都。取而有之，抚形胜以临四方，何向不克？”太祖曰：“善。”留参幕府，授左司员外郎，以习为太平知府。习字伯羽，年八十余矣，卒于官。
