标题: 陈友谅传
章节类型: 表
卷数: 86
URL: https://www.xuges.com/ls/mingshi/0086.htm
原始标题: 卷6 陈友谅
段落序号: 14

==================================================

元震本姓田氏，善战有名。遇春之围赣也，元震窃出觇兵，遇春亦引数骑出，猝与遇。元震不知为遇春也，过之。及遇春还，始觉，遂单骑前袭遇春。遇春遣从骑挥刀击之，元震奋铁挝且斗且走。遇春曰：“壮男子也。”舍之。由是喜其才勇。既从天瑞降，荐以为指挥使。天瑞诛，复故姓云。
