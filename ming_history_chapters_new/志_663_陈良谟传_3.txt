标题: 陈良谟传
章节类型: 志
卷数: 663
URL: https://www.xuges.com/ls/mingshi/1306.htm
原始标题: 陈良谟
段落序号: 3

==================================================

十二年，出按四川。期满当代，再留任。时流寇大入蜀，诏良谟专护蜀王，巡抚邵捷春专办贼。良谟饬守具，坚壁清野。贼犯成都，遣将据要害为掎角。一再战，贼溃奔。帝闻贼扰蜀，下诏责良谟，已闻其善守御，乃优旨赐银币。及还朝，贼势益迫，所规画率不行，而京师陷矣。
