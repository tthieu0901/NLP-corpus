标题: 朱燮元传
章节类型: 志
卷数: 555
URL: https://www.xuges.com/ls/mingshi/1186.htm
原始标题: 卷132 朱燮元
段落序号: 21

==================================================

燮元长八尺，腹大十围，饮啖兼二十人。镇西南久，军赀赎鍰，岁不下数十万，皆籍之于官。治事明决，军书络绎，不假手幕佐。行军务持重，谋定后战，尤善用间。使人各当其材，犯法，即亲爱必诛；有功，厮养不遗赏也。驭蛮以忠信，不妄杀，苗民怀之。初官陕西时，遇一老叟，载与归，尽得其风角、占候、遁甲诸术。将别，语燮元曰：“幸自爱，他日西南有事，公当之矣。”内江牟康民者，奇士也，兵未起时，语人曰：“蜀且有变，平之者朱公乎？”已而果然。
