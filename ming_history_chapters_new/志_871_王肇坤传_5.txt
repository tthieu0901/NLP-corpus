标题: 王肇坤传
章节类型: 志
卷数: 871
URL: https://www.xuges.com/ls/mingshi/1622.htm
原始标题: 王肇坤
段落序号: 5

==================================================

起家乡举，廉执有声，在官三年，荐章十余上。与游击治国器、都指挥苏时雨等拒守。城破，荩自经。国器、时雨及训导陈所蕴皆死。寻破宝坻，知县赵国鼎、主簿樊枢、典史张六师、训导赵士秀皆死。国鼎，山西乐平人。乡试第一，崇祯七年进士。破定兴，教谕泺州熊嘉志殉节死。破安肃，知县临清郑延任与妻同殉。教谕灵寿耿三麟亦死之。事闻，赠肇坤大理卿，予祭葬，官一子。一桂、悦并赠太仆少卿，荫子祭葬，余赠恤如制。
