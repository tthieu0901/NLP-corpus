标题: 李汝华传
章节类型: 志
卷数: 380
URL: https://www.xuges.com/ls/mingshi/0972.htm
原始标题: 李汝华
段落序号: 2

==================================================

寻迁太常少卿，擢右佥都御史，巡抚南、赣。税使四出，议括关津诸税输内府。汝华以税本饷军，力争止之。既而诏四方税务尽领于有司，以其半输税监，进内府，半输户部。独江西潘相勒有司悉由己输。汝华极论相违诏，帝竟如相议，且推行之四方。
