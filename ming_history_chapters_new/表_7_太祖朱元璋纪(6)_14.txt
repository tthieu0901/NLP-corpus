标题: 太祖朱元璋纪(6)
章节类型: 表
卷数: 7
URL: https://www.xuges.com/ls/mingshi/0006.htm
原始标题: (6)
段落序号: 14

==================================================

二十九年春正月壬申，大祀天地于南郊。二月癸卯，征虏前将军胡冕讨郴、桂蛮，平之。辛亥，燕王棣帅师巡大宁，周世子有敦帅师巡北平关隘。三月辛酉，楚王桢、湘王柏来朝。甲子，燕王败敌于彻彻儿山，又追败之于兀良哈秃城而还。
