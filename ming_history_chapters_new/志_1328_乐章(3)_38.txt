标题: 乐章(3)
章节类型: 志
卷数: 1328
URL: https://www.xuges.com/ls/mingshi/2423.htm
原始标题: (3)
段落序号: 38

==================================================

送神，《清和之曲》：《九韶》既成兮金玉铿锵，百辟森立兮戚羽期藏。皇天在上兮昭考在旁，严父配天兮祗修厥常。殷荐既终兮神去无方，玄云上升兮鸾鹄参翔。灵光回照兮郁乎芬芳，载慕载瞻兮愿锡亨昌。子孙庶民兮惟帝是将，于昭明德兮永怀不忘。
