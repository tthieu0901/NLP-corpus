标题: 李梦阳传
章节类型: 志
卷数: 820
URL: https://www.xuges.com/ls/mingshi/1535.htm
原始标题: 李梦阳
段落序号: 9

==================================================

王维桢，字允宁。嘉靖十四年进士。擢庶吉士，累官南京国子祭酒。家居，地大震，压死。维桢颀而晰，自负经世才，职文墨，不得少效于世，使酒谩骂，人多畏而远之。于文好司马迁，于诗好杜甫，而其意以梦阳兼此二人。终身所服膺效法者，梦阳也。
