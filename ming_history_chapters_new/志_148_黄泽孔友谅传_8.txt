标题: 黄泽孔友谅传
章节类型: 志
卷数: 148
URL: https://www.xuges.com/ls/mingshi/0462.htm
原始标题: 黄泽孔友谅
段落序号: 8

==================================================

四曰，古者赋役量土宜，验丁口，不责所无，不尽所有。今自常赋外，复有和买、采办诸事。自朝廷视之，不过令有司支官钱平买。而无赖之辈，关通吏胥，垄断货物，巧立辨验、折耗之名，科取数倍，奸弊百端。乞尽停采买，减诸不急务，则国赋有常，民无科扰。
