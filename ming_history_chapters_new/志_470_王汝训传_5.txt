标题: 王汝训传
章节类型: 志
卷数: 470
URL: https://www.xuges.com/ls/mingshi/1090.htm
原始标题: 卷118 王汝训
段落序号: 5

==================================================

汝训家居十五年，起南京刑部右侍郎。召改工部，署部事。初，矿税兴，以助大工为名。后悉输内帑，不以供营缮。而四方采木之需多至千万，费益不訾。汝训屡请发帑佐工，皆不报。在部岁余，力清夙弊。中官请乞，辄执奏不予，节冗费数万。卒，赠工部尚书，谥恭介。
