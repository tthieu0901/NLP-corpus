标题: 崔呈秀传
章节类型: 列传
卷数: 3
URL: https://www.xuges.com/ls/mingshi/1865.htm
原始标题: 崔呈秀
段落序号: 1

==================================================

崔呈秀，蓟州人。万历四十一年进士。授行人。天启初，擢御史，巡按淮、扬。卑污狡狯，不修士行。见东林势方盛，将出都，力荐李三才，求入其党，东林拒不纳。在淮、扬，赃私狼籍。霍丘知县郑延祚贪，将劾之，以千金贿免。延祚知其易与，再行千金，即荐之。其行事多类此。
