标题: 朵颜福余泰宁传
章节类型: 志
卷数: 1107
URL: https://www.xuges.com/ls/mingshi/2073.htm
原始标题: 朵颜福余泰宁
段落序号: 5

==================================================

四年冬，三卫饥，请以马易米。帝命有司第其马之高下，各倍价给之。久之，阴附鞑靼掠边戍，复假市马来窥伺。帝下诏切责，令其以马赎罪。十二年春，纳马三千于辽东，帝敕守将王真，一马各予布四匹。已，复叛附阿鲁台。二十年，帝亲征阿鲁台还，击之，大败其众于屈烈河，斩馘无算，来降者释勿杀。
