标题: 俞通海传
章节类型: 志
卷数: 10
URL: https://www.xuges.com/ls/mingshi/0145.htm
原始标题: 俞通海
段落序号: 2

==================================================

普胜既叛归友谅，陷池州，遣别将守，而自据枞阳水寨。太祖方征浙东，以枞阳为忧。通海往攻，大破之。普胜陆走，尽获其舟，遂复池州。迁佥枢密院事。陈友谅犯龙湾，偕诸将击走之，追焚其舟于慈湖，擒七帅，逐北至采石。功最，进枢密院同知。从攻友谅，下铜陵，克九江，掠蕲、黄。从徐达击叛将祝宗、康泰，复南昌。从援安丰，败士诚兵。还攻庐州。
