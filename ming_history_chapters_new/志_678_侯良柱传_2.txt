标题: 侯良柱传
章节类型: 志
卷数: 678
URL: https://www.xuges.com/ls/mingshi/1326.htm
原始标题: 侯良柱
段落序号: 2

==================================================

崇祯二年，总督朱燮元遣贵州总兵许成名复赤水卫，崇明、邦彦以十余万众来争。成名还永宁，贼追之锐甚。良柱偕监军副使刘可训出战小却，成名等来援，贼乃据五峰山桃红坝。越数日，良柱乘贼不备，与副将邓等侵早雾迫之，贼大溃。成名闻山上呼噪声亦出。贼奔鹅项岭，径长而狭，人马不能容。良柱、玘军至，贼复大败，死者数万人。崇明、邦彦与邦彦党伪都督莫德并授首，俘其党杨作等数千人。积年巨寇平，时称西南奇捷。
