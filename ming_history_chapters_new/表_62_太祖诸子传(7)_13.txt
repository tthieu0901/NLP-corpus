标题: 太祖诸子传(7)
章节类型: 表
卷数: 62
URL: https://www.xuges.com/ls/mingshi/0062.htm
原始标题: (7)
段落序号: 13

==================================================

灵丘王逊烇，简王第六子。宣宗时封。好学工诗，尤善医，尝施药治瘟疫，全活无算。子仕塝、孙成鈠、曾孙聪滆，三王皆以孝旌。聪滆子俊格，能文善书。嘉靖时，献《皇储明堂》二颂、《兴献帝后挽歌》，赐金帛。聪滆尝乞封其孙廷址为曾长孙，礼官奏无故事。帝以王寿考，特许之。已而复封廷址子鼐镰为玄长孙。聪滆薨，年八十三。鼐镰袭高祖爵。聪滆之从父成䥩亦有孝行，聪滆闻于朝，赐金币奖谕。诏礼官自今宗室中孝行卓异如成䥩者，抚按疏闻。
