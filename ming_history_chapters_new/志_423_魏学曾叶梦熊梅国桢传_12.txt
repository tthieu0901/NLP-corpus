标题: 魏学曾叶梦熊梅国桢传
章节类型: 志
卷数: 423
URL: https://www.xuges.com/ls/mingshi/1036.htm
原始标题: 卷111 魏学曾叶梦熊梅国桢
段落序号: 12

==================================================

学曾任事劳勚。灌城招降之策，本其所建。及宣捷，帝召见大学士赵志皋、张位，志皋、位力为学曾解，尚书星以下多白学曾无罪。国桢亦上疏言：“学曾应变稍缓，臣请责诸将以振士气，而逮学曾之命，发自臣疏，窃自悔恨。学曾不早雪，臣将受万世讥。”如松亦言：“学曾被逮时，三军雨泣。”梦熊亦推功学曾。帝初不听，既而复其官。居家数年卒。梦熊以功进右都御史。
