标题: 品官相见礼
章节类型: 表
卷数: 118
URL: https://www.xuges.com/ls/mingshi/2381.htm
原始标题: 品官相见礼
段落序号: 2

==================================================

凡文武官公聚，各依品级序坐。若资品同者，照衙门次第。若王府官与朝官坐立，各照品级，俱在朝官之次。成化十四年定，在外总兵、巡抚官位次，左右都督与左右都御史并，都督同知与副都御史并，都督佥事与佥都御史并，俱文东武西。伯以上则坐于左。十五年重定，都御史系总督及提督军务者，不分左右副佥，俱坐于左。总兵官虽伯，亦坐于右。
