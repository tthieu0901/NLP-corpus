标题: 沙州卫传
章节类型: 志
卷数: 1116
URL: https://www.xuges.com/ls/mingshi/2083.htm
原始标题: 沙州卫
段落序号: 1

==================================================

沙州卫。自赤斤蒙古西行二百里曰苦峪，自苦峪南折而西百九十里曰瓜州，自瓜州而西四百四十里始达沙州。汉敦煌郡西域之境，玉门、阳关并相距不远。后魏始置沙州，唐因之，后没于吐蕃。宣宗时，张义潮以州内附，置归义军，授节度使。宋入于西夏，元为沙州路。
