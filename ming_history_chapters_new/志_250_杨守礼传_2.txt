标题: 杨守礼传
章节类型: 志
卷数: 250
URL: https://www.xuges.com/ls/mingshi/0764.htm
原始标题: 杨守礼
段落序号: 2

==================================================

守礼才器敏达，中外以为能。居家未久，工部尚书秦金等会荐，起河南参政。再迁右副都御史，巡抚宁夏。寇犯固原，为总督刘天和所败。欲自宁夏去，守礼与总兵任杰等邀败之。会天和召还，进守礼右都御史总督军务代之。录前功，进兵部尚书。总兵官李义、杨信连却吉囊，三赐玺书银币。寻上疏乞休，帝恶其避难，降俸二级。
