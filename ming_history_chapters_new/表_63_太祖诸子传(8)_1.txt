标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)
段落序号: 1

==================================================

肃庄王楧，太祖第十四子。洪武十一年封汉王。二十四年命偕卫、谷、庆、宁、岷五王练兵临清。明年改封肃。又明年，诏之国，以陕西各卫兵未集，命驻平凉。二十八年始就藩甘州。诏王理陕西行都司甘州五卫军务。三十年令督军屯粮，遇征伐以长兴侯耿炳文从。建文元年乞内徙，遂移兰州。永乐六年，以捶杀卫卒三人及受哈密进马，逮其长史官属。已，又听百户刘成言，罪平凉卫军，敕械成等京师。十七年薨。子康王瞻焰嗣。宣德七年上一护卫。府中被盗，为榜募告捕者。御史言非制，罪其长史杨威。瞻焰又请加岁禄。敕曰：“洪武、永乐间，岁禄不过五百石，庄王不言者，以朝廷念远地转输难故也。仁考即位，加五百石矣。朕守祖制不敢违。”正统元年上言：“甘州旧邸改都司，而先王坟园尚在，乞禁近邸樵采。”从之。天顺三年上马五百匹备边，予直不受。帝强予之。八年薨。
