标题: 董伦王景传
章节类型: 志
卷数: 108
URL: https://www.xuges.com/ls/mingshi/0326.htm
原始标题: 卷35 董伦王景
段落序号: 3

==================================================

其与伦同时为礼部侍郎者，有王景，字景彰，松阳人。洪武初，为怀远教谕。以博学应诏。命作朝享乐章，定藩王朝觐仪。累官山西参政，与伦先后谪云南。建文初，召入翰林，修《太祖实录》。用张紞荐，除礼部侍郎兼翰林侍讲。成祖即位，擢学士。帝问葬建文帝礼，景顿首言：“宜用天子礼。”从之。永乐六年卒于官。
