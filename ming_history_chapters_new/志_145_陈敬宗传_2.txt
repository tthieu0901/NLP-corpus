标题: 陈敬宗传
章节类型: 志
卷数: 145
URL: https://www.xuges.com/ls/mingshi/0454.htm
原始标题: 陈敬宗
段落序号: 2

==================================================

宣德元年起修两朝实录。明年转南京国子监司业。帝谕之曰：“侍讲，清华之选；司业，师儒之席。位虽不崇，任则重矣。”九年，秩满，选祭酒，正统三年上书言：“旧制，诸生以在监久近，送诸司历事。比来，有因事予告者，迁延累岁，至拨送之期始赴，实长奸惰，请以肄业多寡为次第。又近有愿就杂职之例，士风卑陋，诚非细故，请加禁止。”从之。
