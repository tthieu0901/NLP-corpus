标题: 左鼎练纲传
章节类型: 志
卷数: 149
URL: https://www.xuges.com/ls/mingshi/0465.htm
原始标题: ·左鼎练纲
段落序号: 4

==================================================

未几，复言：国家承平数十年，公私之积未充。一遇军兴，抑配横征，鬻官市爵，率行衰世苟且之政，此司邦计者过也。臣请痛抑末技，严禁游惰，斥异端使归南亩，裁冗员以省虚糜。开屯田而实边，料士伍而纾饟。寺观营造，供佛饭僧，以及不急之工，无益之费，悉行停罢。专以务农重粟为本，而躬行节俭以先之，然后可阜民而裕国也。倘忍不加务，任掊克聚敛之臣行朝三暮四之术，民力已尽而征发无已，民财已竭而赋敛日增。苟纾目前之急，不恤意外之虞，臣窃惧焉。章下户部。尚书金濂请解职，帝不许。鼎言亦不尽行。
