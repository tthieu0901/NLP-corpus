标题: 刘天和传
章节类型: 志
卷数: 249
URL: https://www.xuges.com/ls/mingshi/0763.htm
原始标题: 刘天和
段落序号: 3

==================================================

母忧，服阕以故官总理河道。黄河南徙，历济、徐皆旁溢。天和疏汴河，自朱仙镇至沛飞云桥，杀其下流。疏山东七十二泉，自凫、尼诸山达南旺河，浚其下流。役夫二万，不三月讫工。加工部右侍郎。故事，河南八府岁役民治河，不赴役者人出银三两。天和因岁饥，请尽蠲旁河受役者课，远河未役者半之。诏可。
