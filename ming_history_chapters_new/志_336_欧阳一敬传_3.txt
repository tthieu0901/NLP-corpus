标题: 欧阳一敬传
章节类型: 志
卷数: 336
URL: https://www.xuges.com/ls/mingshi/0917.htm
原始标题: 欧阳一敬
段落序号: 3

==================================================

已，陈兵政八事，部皆议行。南京振武营兵由此罢。湖广巡按陈省劾太和山守备中官吕祥，诏征祥还，罢守备官。未几，复遣监丞刘进往代。一敬言：“进故名俊，守显陵无状。肃皇帝下之狱，充孝陵卫净军，今不宜用。”从之。中官吕用等典京营，一敬力谏，事寝。黔国公沐朝弼残恣，屡抗诏旨。一敬请治其罪，报可。俄擢太常少卿。拱再起柄政，一敬惧，即日告归，半道以忧死。时应嘉已屡迁参议，忧归，闻拱再相，亦惊怖而卒。
