标题: 王宗显王兴宗吕文燧传
章节类型: 志
卷数: 62
URL: https://www.xuges.com/ls/mingshi/0224.htm
原始标题: 王宗显王兴宗吕文燧
段落序号: 3

==================================================

同时有吕文燧，字用明，永康人。元末盗起，文燧散家财，募壮士得三千人，与盗连战，破走之。三授以官，皆不受。太祖定婺，置永康翼，以文燧为左副元帅兼知县事。寻召为营田司经历，擢知庐州府。浙西平，徙知嘉兴。松江民作乱，寇嘉兴，文燧栅内署，帅壮士拒守。李文忠援至，贼就擒，诸将因欲屠城。文燧曰：“作乱者贼也，民何罪？”力止之。满三载，入朝。奉诏持节谕阇婆国，次兴化，疾卒。明年，嘉兴佐贰以下坐盐法死者数十人，有司以文燧尝署名公牍，请籍其家。帝曰：“文燧诚信，必不为奸利，且没于使事，可念也，勿籍。”
