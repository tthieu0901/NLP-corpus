标题: 太祖诸子传(4)
章节类型: 表
卷数: 59
URL: https://www.xuges.com/ls/mingshi/0059.htm
原始标题: (4)
段落序号: 5

==================================================

初，安㶇为世子，与弟平乐王安泛、义宁王安涘争渔利，置囹圄刑具，集亡赖为私人。惠王戒安㶇，不从，王怒。安泛因而倾之，安㶇亦持安泛不法事。惠王薨，群小交构，安㶇奏安泛私坏社稷坛，营私第，安泛亦诬奏安㶇诸阴事。下镇、巡官按验。顷之，安㶇死，其子睦㰂立而幼。安泛侵陵世子妃，安涘亦讦妃出不正，其子不可嗣。十三年，帝命太监魏忠、刑部侍郎何鉴按治。安泛惧，益诬世子毒杀惠王并世子妃淫乱，所连逮千人。鉴等奏其妄，废安泛为庶人，幽凤阳，安涘亦革爵。
