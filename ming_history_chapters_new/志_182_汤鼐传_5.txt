标题: 汤鼐传
章节类型: 志
卷数: 182
URL: https://www.xuges.com/ls/mingshi/0590.htm
原始标题: ·汤鼐
段落序号: 5

==================================================

吉人者，长安人。成化末进士，为中书舍人。四川饥，帝遣郎中江汉往振。人言汉不胜任，宜遣四使分道振，且择才能御史为巡按，庶荒政有裨。因荐给事中宋琮、陈璚、韩鼎，御史曹璘，郎中王沂、洪钟，员外郎东思诚，评事王寅，理刑知县韩福及寿州知州刘概可使，而巡按则鼐足任之。璋遂草疏，伪署御史陈景隆等名，言吉人抵抗成命，私立朋党。帝怒，下人诏狱，令自引其党。人以鼐、璘、思诚、概、福对。璋又嗾御史陈璧等言：“璘、福、思诚非其党，其党则鼐、概及主事李文祥、庶吉士邹智、知州董傑是也。概尝馈鼐白金，贻之书，谓夜梦一人骑牛几堕，鼐手挽之得不仆，又见鼐手执五色石引牛就道。因解之曰：‘人骑牛谓朱，乃国姓。意者国将倾，赖鼐扶之，而引君当道也。’鼐、概等自相标榜，诋毁时政，请并文祥、智、傑逮治。”疏上，吉从中主之，悉下诏狱，欲尽置之死。
