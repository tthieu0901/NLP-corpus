标题: 吴允诚传
章节类型: 志
卷数: 116
URL: https://www.xuges.com/ls/mingshi/0361.htm
原始标题: 卷39 吴允诚
段落序号: 6

==================================================

瑾被执，逃归，嗣侯。英宗尝欲使瑾守甘肃，辞曰：“臣，外人，若用臣守边，恐外裔轻中国。”帝善其言，乃止。曹钦反，瑾与从弟琮闻变，椎长安门上告。门闭，钦攻不得入，遂纵火。瑾将五六骑与钦力战死。赠凉国公，谥忠壮，予世券。
