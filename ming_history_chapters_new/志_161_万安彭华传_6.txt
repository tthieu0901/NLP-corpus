标题: 万安彭华传
章节类型: 志
卷数: 161
URL: https://www.xuges.com/ls/mingshi/0499.htm
原始标题: 万安彭华
段落序号: 6

==================================================

九年进礼部尚书。久之，改户部。十三年加太子少保，俄改文渊阁大学士。孝宗出閤，进吏部尚书、谨身殿大学士，寻加太子太保。时彭时已殁，商辂以忤汪直去，在内阁者刘珝、刘吉。而安为首辅，与南人相党附；珝与尚书尹旻、王越又以北人为党，互相倾轧。然珝疏浅而安深鸷，故珝卒不能胜安。
