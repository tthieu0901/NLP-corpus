标题: 太祖诸子传(9)
章节类型: 表
卷数: 64
URL: https://www.xuges.com/ls/mingshi/0064.htm
原始标题: (9)
段落序号: 10

==================================================

奉国将军拱榣，瑞昌王奠墠四世孙也。父宸渠为宸濠累，逮系中都。兄拱枘请以身代，拱榣佐之，卒得白。嘉靖九年上书请建宗学，令宗室设坛墠，行耕桑礼，谨祀典，加意恤刑，皆得旨俞允。捐田白鹿洞赡学者。其后以议礼称旨。拱枘上《大礼颂》，并赐敕褒谕。诸子群从多知名者。多煴、多炖以孝友著。多煪、多〈火宁〉以秉礼严重称。多𤏳、多煃、多炘以善词赋名。而多煴与从兄多煡独杜门却扫，多购异书，校仇以为乐。万历中，督抚荐理瑞昌王府事，谢不起。多煪父拱樛以宸濠事被逮，多煪甫十余龄，哭走军门，乞以身代，王守仁见而异之。嘉靖二年疏讼父冤，得释归，复爵。时诸郡王统于弋阳，而瑞昌始王不祀。多煪自谓小宗宜典宗祏，请于朝，特敕许焉。乃益祭田，修饬家政，俨若朝典。四子皆庄谨嗜学。
