标题: 陈龙正传
章节类型: 志
卷数: 610
URL: https://www.xuges.com/ls/mingshi/1250.htm
原始标题: 陈龙正
段落序号: 7

==================================================

赞曰：崇祯时，佥壬相继枋政，天下多故，事之可言者众矣。许誉卿诸人，抨击时宰，有直臣之风。然傅朝佑死杖下，姜埰、熊开元得重谴，而詹尔选抗雷霆之威，顾获放免。言天子易，言大臣难，信哉。汤开远以疏远处僚，侃侃论事，愤惋溢于辞表。就其所列国势，亦重可慨矣夫！
