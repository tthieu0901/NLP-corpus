标题: 云南(4)
章节类型: 志
卷数: 1249
URL: https://www.xuges.com/ls/mingshi/2280.htm
原始标题: (4)
段落序号: 8

==================================================

木邦军民宣慰使司（元木邦路，至顺元年三月置。）洪武十五年三月为府，后废。三十五年十二月复置。永乐二年六月改军民宣慰司。（北有慕义山。西有喳里江，即潞江，自芒市流入境，又西南入缅甸界。又北有蒙怜路、蒙来路，俱元置，洪武十五年三月俱为府，后俱废。又西北有孟炎甸，有天马关。）东北距布政司三十五程。
