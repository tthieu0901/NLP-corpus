标题: 杨思义等户部尚书传
章节类型: 志
卷数: 45
URL: https://www.xuges.com/ls/mingshi/0204.htm
原始标题: 杨思义等户部尚书
段落序号: 5

==================================================

费震，鄱阳人。洪武初，以贤良征，为吉水知州，宽惠得民，擢知汉中。岁凶盗起，发仓粟十余万斛贷民，俾秋成还仓。盗闻，皆来归。令占宅自为保伍，得数千家。帝闻而嘉之。后坐事被逮，以有善政，特释为宝钞提举。十一年，帝谓吏部曰：“资格为常流设耳，有才能者当不次用之。”超擢者九十五人。而拜震户部侍郎，寻进尚书。奉命定丞相、御史大夫以下负禄之制。出为湖广布政使，以老致仕。
