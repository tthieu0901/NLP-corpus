标题: 施邦曜传
章节类型: 志
卷数: 656
URL: https://www.xuges.com/ls/mingshi/1297.htm
原始标题: 施邦曜
段落序号: 1

==================================================

施邦曜，字尔韬，余姚人。万历四十一年进士。不乐为吏，改顺天武学教授，历国子博士、工部营缮主事，进员外郎。魏忠贤兴三殿工，诸曹郎奔走其门，邦曜不往。忠贤欲困之，使拆北堂，期五日，适大风拔屋，免谯责。又使作兽吻，仿嘉靖间制，莫考。梦神告之，发地得吻，嘉靖旧物也，忠贤不能难。
