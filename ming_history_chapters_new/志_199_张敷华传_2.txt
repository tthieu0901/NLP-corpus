标题: 张敷华传
章节类型: 志
卷数: 199
URL: https://www.xuges.com/ls/mingshi/0643.htm
原始标题: 张敷华
段落序号: 2

==================================================

十一年，出为浙江参议。景宁矿盗起，至数千人。敷华谕散之，执其魁十二人。居浙十余年，历布政使。弘治初，迁湖广。岁饥，令府县大修学宫，以佣直资饿者。擢右副都御史，巡抚山西。中道奔丧，服阕还故官。部内赋输大同，困于折价。敷华请太原以北可通车者仍输米，民便之。改抚陕西，制婚娶、丧葬之式，纳民于礼。妖僧据终南山为逆，廷议用兵，尚书马文升曰：“张都御史能办此。”敷华果以计缚僧归。迁南京兵部右侍郎。
