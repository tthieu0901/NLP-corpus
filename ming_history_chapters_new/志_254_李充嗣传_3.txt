标题: 李充嗣传
章节类型: 志
卷数: 254
URL: https://www.xuges.com/ls/mingshi/0770.htm
原始标题: 李充嗣
段落序号: 3

==================================================

嘉靖元年论平宸濠功，加太子少保。苏、松白粮输内府。正德时骤增内使五千人，粮亦加十三万石。帝用充嗣言，减从故额。又请常赋外尽蠲岁办之浮额者，内府征收，监以科道官，毋纵内臣苛索。帝俱从之。寻改南京兵部尚书。七年致仕，卒。久之，诏赠太子太保，谥康和。
