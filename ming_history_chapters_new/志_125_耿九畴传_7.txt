标题: 耿九畴传
章节类型: 志
卷数: 125
URL: https://www.xuges.com/ls/mingshi/0395.htm
原始标题: 耿九畴
段落序号: 7

==================================================

天顺初，议事京师。帝顾侍臣曰：“九畴，廉正人也。”留为右都御史。罪人系都察院狱者不给米。九畴为言，乃日给一升，遂为令。已，上疏陈崇廉耻、清刑狱、劝农桑、节军赏、重台宪五事。帝皆嘉纳。是年六月，御史张鹏等劾石亨、曹吉祥。亨等谓九畴实使之，遂并下狱。谪江西布政使，寻调四川。
