标题: 世宗朱厚熜纪(1)
章节类型: 表
卷数: 25
URL: https://www.xuges.com/ls/mingshi/0024.htm
原始标题: 12.宗朱厚熜纪
段落序号: 5

==================================================

二年春正月乙卯，大祀天地于南郊。丁卯，小王子犯沙河堡，总兵官杭雄战却之。二月癸未，振辽东饥。壬辰，总督军务右都御史俞谏、总兵官鲁纲讨平河南、山东贼。三月乙巳，俺答寇大同。甲寅，武宗神主祔太庙。戊午，赐姚涞等进士及第、出身有差。夏四月壬申，以灾异敕群臣修省。癸未，以宋朱熹裔孙墅为《五经》博士。癸巳，命两京三品以上及抚、按官举堪任守令者。五月庚午，小王子犯密云石塘岭，杀指挥使殷隆。六月癸丑，以灾伤免嘉靖元年天下税粮之半。秋八月辛酉，小王子犯丁字堡，都指挥王纲战死。冬十一月丁卯，免南畿被灾税粮。己丑，振河南饥。是年，撒马儿罕、土鲁番、天方入贡。
