标题: 大统历法·法原(6)
章节类型: 志
卷数: 1187
URL: https://www.xuges.com/ls/mingshi/2218.htm
原始标题: (6)
段落序号: 24

==================================================

求黄道每度书夜刻。　术曰：置所求每度黄赤道内外半弧弦，以二至出入差半弧背乘之为实，二至黄赤道内外半弧弦为法除之，为每度出入差半弧背。（又术：置黄赤道内外半弧弦，以度差八十四分一十九秒乘之，亦得出入差半弧背。置半径内减黄赤道内外矢，即赤道二弦差，见前条立成。）余数倍之，又三因之，得数加一度，为日行百刻度。（又术：以黄赤道内外矢倍之，以减全径余数，三因加一度，为日行百刻度，亦同。）置每度出入半弧背，以百刻乘之为实，日行百刻为法除之，得数为出入差刻。置二十五刻，以出入差刻视黄道，在赤道内加之，在赤道外减之，得数为半昼刻，倍之为昼刻，以减百刻，为夜刻。
