标题: 万士和传
章节类型: 志
卷数: 372
URL: https://www.xuges.com/ls/mingshi/0960.htm
原始标题: 卷103 万士和
段落序号: 2

==================================================

万历元年，礼部尚书陆树声去位。张居正用树声言，召士和代之。条上崇俭数事。又以灾祲屡见，奏乞杜幸门，容戆直，汰冗员，抑干请，多犯时忌。俺答及所部贡马，边臣请加官赏。士和言赏赉有成额，毋徇边臣额外请，从之。方士倚冯保求官，士和持不可。成国公朱希忠殁，居正许赠王，士和力争。给事中余懋学言事得罪，士和言直臣不当斥。于是积忤居正。给事中朱南雍承风劾之，遂谢病去。居正殁，起南京礼部尚书，再疏引年不赴。卒，年七十一。赠太子少保，谥文恭。
