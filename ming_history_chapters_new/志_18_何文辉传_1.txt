标题: 何文辉传
章节类型: 志
卷数: 18
URL: https://www.xuges.com/ls/mingshi/0156.htm
原始标题: 卷17 何文辉
段落序号: 1

==================================================

何文辉，字德明，滁人。太祖下滁州，得文辉，年十四，抚为己子，赐姓朱氏。太祖初起，多蓄义子。及长，命偕诸将分守诸路。周舍守镇江，道舍守宁国，马儿守婺州，柴舍、真童守处州，金刚奴守衢州，皆义子也。金刚奴后无考。周舍即沐英，军中又呼沐舍。柴舍者，朱文刚，与耿再成死处州难。又有朱文逊，史不传其小字，亦以义子死太平。自沐英外，最著者唯道舍、马儿，马儿即徐司马，而道舍即文辉也。文辉以天宁翼元帅守宁国，进江西行省参政。数攻江西，未下州县。讨新淦邓仲廉，斩之。援安福，走饶鼎臣，平山尖寨。从徐达取淮东，复从下平江。赐文绮，进行省左丞，复其姓。
