标题: 金国凤传
章节类型: 志
卷数: 700
URL: https://www.xuges.com/ls/mingshi/1352.htm
原始标题: 卷155 金国凤
段落序号: 3

==================================================

振，义州卫人。世为本卫指挥使。天启二年，河东失守，归路梗，其母自缢。振随父及弟夜行昼伏，渡鸭绿江入皮岛。毛文龙知其父子才，并署军职。文龙死，振归袁崇焕，为宁远千总。崇祯二年从入卫。救开平有功，进都司佥书。邮马山之战，以游击进参将。久之，擢副总兵。监视中官高起潜招致之，不往。中以他事，落职。用一藻荐，复官，及是死难。
