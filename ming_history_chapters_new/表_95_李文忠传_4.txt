标题: 李文忠传
章节类型: 表
卷数: 95
URL: https://www.xuges.com/ls/mingshi/0095.htm
原始标题: 卷9 李文忠
段落序号: 4

==================================================

胡大海得汉将李明道、王汉二，送文忠所，释而礼之，使招建昌守将王溥。溥降。苗将蒋英、刘震杀大海，以金华叛。文忠遣将击走之，亲抚定其众。处州苗军亦杀耿再成叛。文忠遣将屯缙云以图之。拜浙东行省左丞，总制严、衢、信、处、诸全军事。
