标题: 周嘉谟传
章节类型: 志
卷数: 506
URL: https://www.xuges.com/ls/mingshi/1131.htm
原始标题: 卷124 周嘉谟
段落序号: 2

==================================================

万历十年迁四川副使，分巡泸州。穷治大猾杨腾霄，置之死。建武所兵燔总兵官沈思学廨，单车谕定之。寻抚白草番。督兵邛州、灌县，皆有方略。居五年，进按察使，移疾归。久之，起故官。榷税中官邱乘云播虐，逮系相属。嘉谟檄所司拒绝，而搒杀奸民助虐者，乘云为戢。
