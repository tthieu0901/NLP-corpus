标题: 黄绍杰传
章节类型: 志
卷数: 605
URL: https://www.xuges.com/ls/mingshi/1243.htm
原始标题: 黄绍杰
段落序号: 6

==================================================

五年八月，淫雨损山陵，昌平地动。世祺上言：“日者辅理调燮无闻，精神为固宠之用；统军衡才无术，缓急无可恃之人。中枢决策，掩耳盗铃；主计持筹，医疮剜肉。州县迫功令，鞭策不前；六曹窘簿书，救过不赡。簪笔执简之臣，接迹囹圄；考槃絪轴之士，抗声鸿举。一人议，疑及众人；一事訾，疑及众事。黄衣之使，颉颃卿贰之堂；貂蝉之座，雄踞节钺之上。低眉则气折，强项则衅开。各边监视之遣，已将期月，初虽间有摘发，至竟同归模棱，效不效可概见。伏愿撤回各使，以明阴不干阳之分。然后采公论以进退大臣，酌事情以衡量小臣，释疑忌之根，开功名之路，庶天变可回，时艰可济。”帝以借端渎奏，切责之。
