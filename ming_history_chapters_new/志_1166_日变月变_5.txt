标题: 日变月变
章节类型: 志
卷数: 1166
URL: https://www.xuges.com/ls/mingshi/2152.htm
原始标题: 日变月变
段落序号: 5

==================================================

成化五年闰二月己卯，日色变白。十一年二月己亥，日色如赭。四月辛卯，如之。十三年三月壬申，日白无光。十月辛卯，十四年三月庚午，十六年三月丙戌，并如之。十七年三月丁酉，日赤如赭。十八年四月壬寅，日赤无光。十二月癸酉，日赤如赭。二十年二月癸酉，如之。
