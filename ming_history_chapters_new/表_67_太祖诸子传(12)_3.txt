标题: 太祖诸子传(12)
章节类型: 表
卷数: 67
URL: https://www.xuges.com/ls/mingshi/0067.htm
原始标题: (12)
段落序号: 3

==================================================

二十二年，子简王颙炴始得嗣。纵中官扰民，洛阳人苦之。河南知府李骥稍持以法。诬奏，骥被逮治。己而得白，罪王左右。英宗时上表，文不恭，屡被谯让。天顺六年薨。世孙悼王諟钒嗣，成化十一年薨。弟定王諟锊嗣，好学崇礼，居丧哀毁，岁时祀先，致斋于外。郡王、诸将军、中尉非庆贺不亵见。民间高年者，礼下之。正德三年薨。子庄王訏渊嗣，嘉靖五年薨。弟敬王訏淳嗣，居母丧，以孝闻。以禄薄上言：“先朝以河南课钞万七千七百贯，准禄米八千石。八年革诸王请乞租税，伊府课钞亦在革中，乞补禄。”户部言：“课钞本成、弘间请乞，非永乐时钦赐比。河南一省缺禄者八十余万，宜不许。”帝从部议。二十一年薨。
