标题: 赵德胜传
章节类型: 志
卷数: 14
URL: https://www.xuges.com/ls/mingshi/0150.htm
原始标题: 赵德胜
段落序号: 15

==================================================

又程国胜者，徽人。以义兵元帅来归，败杨完者。累功至万户。守南昌。与牛海龙夜劫友谅营。海龙中流矢死，国胜泅水得脱，抵金陵。从太祖战鄱阳。张定边直前犯太祖舟，国胜与韩成、陈兆先驾舸左右奋击，太祖舟脱。国胜等绕出敌舰后，援绝，力战死。而南昌城中谓国胜已前死，故豫章、康山两庙俱得预祀云。
