标题: 仁宗诸子传
章节类型: 表
卷数: 71
URL: https://www.xuges.com/ls/mingshi/0071.htm
原始标题: 仁宗诸子
段落序号: 13

==================================================

初，大学士杨嗣昌之视师也，以襄阳为军府，增堞浚隍，贮五省饷金及弓刀火器。是年二月，献忠邀杀嗣昌使于道，夺其符验，以数十骑绐入襄城。夜半火作，迟明，贼大至。执翊铭南城楼，属卮酒曰：“王无罪，王死，嗣昌得以死偿王。”遂杀王及贵阳王常法，火城楼，焚其尸。贼去，仅拾颅骨数寸，妃妾辈死者四十三人。福清王常澄、进贤王常淦走免。事闻，帝震悼，命所司备丧礼，谥曰忠王。嗣昌朝惠王于荆州，谒者谢之曰：“先生惠顾寡人，愿先之襄阳。”谓襄城之破，罪在嗣昌也。十七年以常澄嗣襄王，寄居九江，后徙汀州，不知所终。
