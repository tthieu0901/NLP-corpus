标题: 张振德传
章节类型: 志
卷数: 855
URL: https://www.xuges.com/ls/mingshi/1603.htm
原始标题: 张振德
段落序号: 6

==================================================

高选，云南剑川县人。万历四十七年进士。适在演武场，闻变，立遣吏归印于署，厉声叱贼。贼魁戒其下勿杀，而高选骂不绝声，遂遇害。父汝元，母刘，侧室徐及一子一女，闻变，皆自尽。仆冒死觅主尸，亦被害。初赠尚宝卿，世荫百户。崇祯元年，子暄援振德例，叩阍请优恤，赠光禄卿，世荫锦衣千户，建祠奉礼。汝元等亦获旌。十五年复以谥请，赐谥恭节。
