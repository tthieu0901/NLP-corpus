标题: 赞善王传
章节类型: 志
卷数: 1124
URL: https://www.xuges.com/ls/mingshi/2091.htm
原始标题: 赞善王
段落序号: 7

==================================================

十八年，礼官言：“番王三岁一贡，贡使百五十人，定制也。近赞善王连贡者再，已遣四百十三人。今请封请袭，又遣千五百五十人，违制宜却。乞许其请封袭者，以三百人为后来两贡之数，余悉遣还。”亦报可。遂封喃葛坚粲巴藏卜为赞善王。弘治十六年卒，命其弟端竹坚昝嗣。嘉靖后犹入贡如制。
