标题: 刘綎传
章节类型: 志
卷数: 543
URL: https://www.xuges.com/ls/mingshi/1173.htm
原始标题: 卷130 刘綎
段落序号: 19

==================================================

时应乾及朝鲜军营富察之野，大清遂移师邀之。应乾兵及朝鲜兵列械将战，狂风骤起，扬沙石。应乾发火器，反击己营，大乱。大清兵趋击，大破之，掩杀几尽，应乾以数百骑免。一琦亦为大清兵所破，走入朝鲜营。朝鲜都元帅姜弘立、副元帅金景瑞惧，率众降，一琦投崖死。杨镐闻杜松、马林师败，驰召綎及李如柏还。骑未至，綎已覆，独如柏全。事闻，帝遣中使祭阵亡将士，恤綎家。
