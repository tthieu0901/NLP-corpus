标题: 杨慎传
章节类型: 志
卷数: 218
URL: https://www.xuges.com/ls/mingshi/0701.htm
原始标题: 卷75 杨慎
段落序号: 1

==================================================

杨慎，字用修，新都人，少师廷和子也。年二十四，举正德六年殿试第一，授翰林修撰。丁继母忧，服阕起故官。十二年八月，武宗微行，始出居庸关，慎抗疏切谏。寻移疾归。世宗嗣位，起充经筵讲官。常讲《舜典》，言：“圣人设赎刑，乃施于小过，俾民自新。若元恶大奸，无可赎之理。”时大榼张锐、于经论死，或言进金银获宥，故及之。
