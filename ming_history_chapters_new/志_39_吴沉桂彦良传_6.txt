标题: 吴沉桂彦良传
章节类型: 志
卷数: 39
URL: https://www.xuges.com/ls/mingshi/0196.htm
原始标题: 吴沉桂彦良
段落序号: 6

==================================================

迁晋王府右傅。帝亲为文赐之。彦良入谢。帝曰：“江南大儒，惟卿一人。”对曰：“臣不如宋濂、刘基。”帝曰“濂，文人耳；基，峻隘，不如卿也。”彦良至晋，制《格心图》献王。后更王府官制，改左长史。朝京师，上太平十二策。帝曰：“彦良所陈，通达事体，有裨治道。世谓儒者泥古不通今，若彦良可谓通儒矣。”十八年请告归，越二年卒。
