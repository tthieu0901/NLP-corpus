标题: 吴良传
章节类型: 表
卷数: 102
URL: https://www.xuges.com/ls/mingshi/0110.htm
原始标题: 卷13 吴良
段落序号: 3

==================================================

良仁恕俭约，声色货利无所好。夜宿城楼，枕戈达旦。训将练兵，常如寇至。暇则延儒生讲论经史，新学宫，立社学。大开屯田，均徭省赋。在境十年，封疆宴然。太祖常召良劳曰：“吴院判保障一方，我无东顾忧，功甚大，车马珠玉不足旌其劳。”命学士宋濂等为诗文美之，仍遣还镇。寻大发兵取淮东，克泰州。士诚兵复出马驮沙，侵镇江。巨舰数百，溯江而上。良戒严以待。太祖亲督大军御之。士诚兵遁，追至浮子门。良出兵夹击，获卒二千。太祖诣江阴劳军，周巡壁垒，叹曰：“良，今之吴起也！”吴平，加昭勇大将军、苏州卫指挥使，移镇苏州。武备益修，军民辑睦。进都督佥事，移守全州。洪武三年进都督同知，封江阴侯，食禄千五百石，予世券。
