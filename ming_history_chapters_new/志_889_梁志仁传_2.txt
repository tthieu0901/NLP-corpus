标题: 梁志仁传
章节类型: 志
卷数: 889
URL: https://www.xuges.com/ls/mingshi/1643.htm
原始标题: ·梁志仁
段落序号: 2

==================================================

万历末年举于乡。崇祯六年授衡阳知县，调罗田。贼大扰湖广，志仁日夕儆备。罗汝才谓左右曰：“罗田城小易克，然梁君长者，吾不忍加兵。俟其去，当取之。”会邑豪江犹龙与贼通，志仁捕下狱。犹龙知必死，潜导汝才别校来攻。
