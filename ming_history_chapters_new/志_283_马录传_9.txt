标题: 马录传
章节类型: 志
卷数: 283
URL: https://www.xuges.com/ls/mingshi/0828.htm
原始标题: 卷89 马录
段落序号: 9

==================================================

卢琼，字献卿，浮梁人。正德六年进士。由固始知县入为御史。嘉靖改元，上言：“景皇帝有拨乱大功，而实录犹称郕戾王。敬皇帝深仁厚泽，而实录成于焦芳手，是非颠倒。乞诏儒臣改撰。”帝惟命史官正《孝宗实录》之不当者，然亦未有所正也。出按畿辅。桂萼疾台谏排己，考察京官既竣，令科道互纠劾。吏科都给事中王俊民等争之，琼与同官刘隅等亦言交相批抵报复，非盛世事。帝切责俊民、隅，夺其俸五月，琼等皆三月，而命部院考之。琼竟以劾勋谪戍边。赦还，卒。
