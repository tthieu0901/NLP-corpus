标题: 太祖诸子传(9)
章节类型: 表
卷数: 64
URL: https://www.xuges.com/ls/mingshi/0064.htm
原始标题: (9)
段落序号: 8

==================================================

石城王奠堵，惠王第四子。性庄毅，家法甚严。靖王奠培与诸郡王交恶，临川、弋阳皆被构得罪，奠堵独谨约，不能坐以过失。子觐镐，孝友有令誉，早卒。孙宸浮嗣，与母弟宸浦、庶兄宸潣、弟宸澅皆淫纵杀人。弘治十二年互讦奏，宸浮、宸浦并革为庶人，宸澅、宸潣夺禄。宸澅遂从宸濠反，雷震死。嘉靖二十四年，复宸浮、宸浦冠带，宸潣子拱梃上书为父澡雪，亦还爵。
