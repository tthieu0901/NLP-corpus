标题: 刘廷标传
章节类型: 志
卷数: 948
URL: https://www.xuges.com/ls/mingshi/1713.htm
原始标题: 刘廷标
段落序号: 3

==================================================

是夕，运开先自经。廷标闻之曰：“我老当先死，王乃先我。”遂沐浴，赋诗三章，亦自经。两家子弟自腾越来奔丧，厝毕复返。可望等重两人死节，求其后，或以运开弟运闳对，即聘之。行至潞江，谓其仆曰：“吾兄弟可异趣耶！吾死，若收吾骨与兄合葬。”遂跃入江死。
