标题: 朱之冯传
章节类型: 志
卷数: 638
URL: https://www.xuges.com/ls/mingshi/1278.htm
原始标题: 朱之冯
段落序号: 2

==================================================

崇祯二年起故官，进员外郎。坐罣误，谪浙江布政司理问。稍迁行人司副，历刑部郎中，浙江驿传佥事，青州参议。盗劫沂水民，株连甚众。之冯捕得真盗，大狱尽解。擒治乐安土豪李中行，权贵为请，不听。进副使，赍表入都，寄家属济南。济南破，妻冯匿姑及子于他所，而自沉于井。姑李闻之，为绝粒而死。柩还，之冯庐墓侧三年。起河东副使。河东大猾朱全宇潜通秦贼，之冯至则执杀之，部内以宁。之冯自妻死不再娶，亦不置妾媵，一室萧然。
