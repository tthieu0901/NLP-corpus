标题: 范希正传
章节类型: 志
卷数: 768
URL: https://www.xuges.com/ls/mingshi/1440.htm
原始标题: ·范希正
段落序号: 3

==================================================

正统十年，山东饥。惟曹以希正先积粟，得无患。大理寺丞张骥振山东，闻之。因请升曹县为州，而以希正为知州，从之。时州民负官马不能偿，多逃窜。希正节公费代偿九十余匹，逃者皆复业。吉水人诬曹富民杀其兄，连坐甚众。希正密移吉水，按其人姓名皆妄，事得白。治曹二十三年，历知州，再考乃致仕。
