标题: 琉球传
章节类型: 志
卷数: 1063
URL: https://www.xuges.com/ls/mingshi/2006.htm
原始标题: ·琉球
段落序号: 17

==================================================

天启三年，尚宁已卒，其世子尚丰遣使请贡请封。礼官言：“旧制，琉球二年一贡，后为倭寇所破，改期十年。今其国休养未久，暂拟五年一贡，俟新王册封更议。”从之。五年遣使入贡请封。六年再贡。是时中国多事，而科臣应使者亦惮行，故封典久稽。
