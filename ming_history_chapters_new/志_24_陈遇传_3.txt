标题: 陈遇传
章节类型: 志
卷数: 24
URL: https://www.xuges.com/ls/mingshi/0168.htm
原始标题: 卷18 陈遇
段落序号: 3

==================================================

遇自开基之始，即侍帷幄。帝尝问保国安民至计，遇对：“以不嗜杀人，薄敛，任贤，复先王礼乐为首务。”廷臣或有过被谴责，遇力为解，多得全释。其计画多秘不传，而宠礼之隆，勋戚大臣无与比者。数监幸其第，语必称“先生”，或呼为“君子”。命爵辄辞，终成其高。十七年卒，赐葬钟山。
