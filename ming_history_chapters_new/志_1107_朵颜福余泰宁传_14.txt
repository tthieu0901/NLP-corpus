标题: 朵颜福余泰宁传
章节类型: 志
卷数: 1107
URL: https://www.xuges.com/ls/mingshi/2073.htm
原始标题: 朵颜福余泰宁
段落序号: 14

==================================================

十四年诏复三卫马市。初，国家设辽东马市三，一城东，一广宁，皆以待三卫。正统间，以其部众屡叛，罢之。会鞑靼满都鲁暴强，侵掠三卫，三卫头目皆走避塞下。数饥困，请复马市再四，不许。至是巡抚陈钺为帝言，始许之。满都鲁死，亦思马因主兵柄，三卫复数为所窘。
