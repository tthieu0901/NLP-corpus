标题: 成祖诸子传
章节类型: 表
卷数: 70
URL: https://www.xuges.com/ls/mingshi/0070.htm
原始标题: 成祖诸子
段落序号: 6

==================================================

未几，仁宗崩，宣宗自南京奔丧。高煦谋伏兵邀于路，仓卒不果。及帝即位，赐高煦及赵王视他府特厚。高煦日有请，并陈利国安民四事。帝命有司施行，仍复书谢之。因语群臣曰：“皇祖尝谕皇考，谓叔有异志，宜备之。然皇考待之极厚。如今所言，果出于诚，则是旧心已革，可不顺从。”凡有求请，皆曲徇其意。高煦益自肆。
