标题: 汤鼐传
章节类型: 志
卷数: 182
URL: https://www.xuges.com/ls/mingshi/0590.htm
原始标题: ·汤鼐
段落序号: 6

==================================================

刑部尚书何乔新、侍郎彭韶等持之，外议亦汹汹不平。乃坐概妖言律斩；鼐受贿，戍肃州；人欺罔，削籍；智、文祥、傑皆谪官。吏部尚书王恕奏曰：“律重妖言，谓造作符谶类耳。概书词虽妄，良以鼐数言事不避利害，因推诩之。今当以妖言，设有如造亡秦谶者，更何以罪之？”帝得疏意动，命姑系狱。既而热审，乔新等言：“概本不应妖言律。且概五岁而孤，无兄弟，母孙氏守节三十年，曾被旌，老病且贫。概死，母必不全，祈圣恩矜恤。”乃减概死，戍海州。
