标题: 高斗南传
章节类型: 志
卷数: 759
URL: https://www.xuges.com/ls/mingshi/1424.htm
原始标题: 高斗南
段落序号: 5

==================================================

彦民，泰和人。洪武二十七年进士。先知青田，调仪真，后历巴陵、天台，并著名绩。永乐初罢归。洪熙元年，御史巡按至天台。县民二百余人言彦民廉公有为，乞还之天台，慰民望。御史以闻，宣宗叹曰：“彦民去天台二十余年，民犹思之，其有善政可知。”乃用为江宁县丞。
