标题: 马永传
章节类型: 志
卷数: 320
URL: https://www.xuges.com/ls/mingshi/0893.htm
原始标题: 卷94 马永
段落序号: 7

==================================================

永畜士百余人，皆西北健儿，骁勇敢战。辽东变初定，帝问将于李时。时荐永，且曰：“其家众足用也。”帝曰：“将须文武兼，宁专恃勇乎？”时曰：“辽土新定，须有威力者镇之。”至是，竟得其力。都御史王廷相言：“永善用兵，且廉洁，宜仍用之苏镇，作京师藩屏。”未及调，卒。辽人为罢市。丧过苏州，州人亦洒泣。两镇并立祠。
