标题: 左良玉传
章节类型: 志
卷数: 703
URL: https://www.xuges.com/ls/mingshi/1355.htm
原始标题: 卷156 左良玉
段落序号: 20

==================================================

十七年三月，诏封良玉为宁南伯，畀其子梦庚平贼将军印，功成世守武昌。命给事中左懋第便道督战，良玉乃条日月进兵状以闻。疏入，未奉旨，闻京师被陷，诸将汹汹，以江南自立君，请引兵东下。良玉恸哭，誓不许。副将士秀奋曰：“有不奉公令复言东下者，吾击之！”以巨舰置炮断江，众乃定。
