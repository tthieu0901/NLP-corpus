标题: 浙江(1)
章节类型: 志
卷数: 1235
URL: https://www.xuges.com/ls/mingshi/2266.htm
原始标题: ·浙江
段落序号: 1

==================================================

浙江，《禹贡》扬州之域。元置江浙等处行中书省，（治杭州路。）又分置浙东道宣慰使司，（治庆元路。）属焉。太祖戊戌年十二月置中书分省。（治宁越府。癸卯年二月移治严州府。）丙午年十二月罢分省，置浙江等处行中书省。（治杭州府。）洪武三年十二月置杭州都卫。（与行中书省同治。）八年十月改都卫为浙江都指挥使司。九年六月改行中书省为承宣布政使司。领府十一，属州一，县七十五。（为里一万零八百九十九。）西至开化，（与江南界。）南至平阳，（与福建界。）北至太湖，（与江南界。）东至海。距南京九百里，京师三千二百里。洪武二十六年编户二百一十三万八千二百二十五，口一千四十八万七千五百六十七。弘治四年，户一百五十万三千一百二十四，口五百三十万五千八百四十三。万历六年，户一百五十四万二千四百八，口五百一十五万三千五。
