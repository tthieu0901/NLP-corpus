标题: 曹良臣传
章节类型: 志
卷数: 17
URL: https://www.xuges.com/ls/mingshi/0155.htm
原始标题: 曹良臣
段落序号: 11

==================================================

赞曰：明祖之兴，自决策渡江，始力争于东南数千里之内，摧友谅，灭士诚，然后北定中原，南图闽、粤，则廖永安胡大海以下诸人，厥功岂细哉！计不旋踵，效命疆场，虽勋业未竟，然褒崇庙祀，竹帛烂然。以视功成命爵、终罹党籍者，其犹幸也夫。
