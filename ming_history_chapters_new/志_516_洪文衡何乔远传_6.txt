标题: 洪文衡何乔远传
章节类型: 志
卷数: 516
URL: https://www.xuges.com/ls/mingshi/1144.htm
原始标题: 洪文衡何乔远
段落序号: 6

==================================================

光宗立，召为光禄少卿，移太仆。王化贞驻兵广宁，主战。乔远画守御策，力言不宜轻举。无何，广宁竟弃。天启二年进左通政。邹元标建首善书院，朱童蒙等劾之，乔远言：“书院上梁文实出臣手，义当并罢。”语侵童蒙。进光禄卿、通政使。五疏引疾，以户部右侍郎致仕。崇祯二年，起南京工部右侍郎。给事中卢兆龙劾其衰庸，自引去。
