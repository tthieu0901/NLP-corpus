标题: 太祖诸子传(3)
章节类型: 表
卷数: 58
URL: https://www.xuges.com/ls/mingshi/0058.htm
原始标题: (3)
段落序号: 2

==================================================

永乐初，帝以济熺纵下，黜其长史龙潭。济熺惧，欲上护卫。不许。弟平阳王济熿，幼狠戾，失爱于父。及长，太祖召秦、晋、燕、周四世子及庶子之长者，教于京师。济熿与燕王子高煦、周王子有爋邪诡相比，不为太祖所爱。济熺既嗣王，成祖封济熿平阳王。济熿追憾父，并憾济熺不为解，嗾其弟庆成王济炫等日诉济熺过于朝，又诱府中官校，文致其罪，历年不已。十二年，帝夺济熺爵，及世子美圭皆为庶人，俾守恭王园，而立济熿为晋王。
