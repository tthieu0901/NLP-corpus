标题: 梅思祖传
章节类型: 志
卷数: 2
URL: https://www.xuges.com/ls/mingshi/0131.htm
原始标题: 梅思祖
段落序号: 1

==================================================

梅思祖，夏邑人。初为元义兵元帅，叛从刘福通。扩廓醢其父。寻弃福通，归张士诚，为中书左丞，守淮安。徐达兵至，迎降，并献四州。士诚杀其兄弟数人。太祖擢思祖大都督府副使。从大军伐吴，克升山水寨。下湖州，围平江，皆有功。吴平，迁浙江行省右丞。从大将军伐中原，克山东，取汴、洛，破陕州，下潼关。旋师徇河北，至卫辉。元平章龙二弃城走彰德，师从之。龙二复出走，遂降其城，守之。略定北平未下州郡。从大军平晋、冀，复从平陕西。别将克邠州，获元参政毛贵等三十人。从大将军破扩廓于定西。还自秦州，破略阳，入沔州，取兴元。
