标题: 卫青传
章节类型: 志
卷数: 173
URL: https://www.xuges.com/ls/mingshi/0545.htm
原始标题: 卷58 卫青
段落序号: 4

==================================================

次子颖，正统初，袭济南卫指挥使。景帝立，奉诏入卫，再迁至都指挥同知。以石亨荐，擢署都督佥事，管五军营右哨。论黄花镇、白羊口及西直门御寇功，累进都督同知。景泰三年协镇宣府。逾年，召还。天顺元年，以“夺门”功封宣城伯，予世券，出镇甘肃。孛来入犯，不能御，为有司所劾，诏不问。亨败，颖以守边故得无夺。宪宗即位，廷议以颖不胜任，乃召还。会尽革“夺门”世爵，颖以天顺间征西番马吉思、冬沙诸族功自醖，诏如故。成化二年为辽东总兵官，寻引疾罢。给事中陈钺等劾之，下狱，寻宥之。弘治中卒。赠侯，谥壮勇。
