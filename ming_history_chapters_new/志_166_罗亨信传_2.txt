标题: 罗亨信传
章节类型: 志
卷数: 166
URL: https://www.xuges.com/ls/mingshi/0511.htm
原始标题: 卷55 罗亨信
段落序号: 2

==================================================

英宗即位之三月，擢右佥都御史，练兵平凉、西宁。正统二年，蒋贵讨阿台、朵儿只伯，亨信参其军务。至鱼儿海，贵等以刍饷不继，留十日引还。亨信让之曰：“公等受国厚恩，敢临敌退缩耶？死法孰与死敌？”贵不从。亨信上章言贵逗遛状。帝以其章示监督尚书王骥等。明年进兵，大破之。亨信以参赞功，进秩一等。
