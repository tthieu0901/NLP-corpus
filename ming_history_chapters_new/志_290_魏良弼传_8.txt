标题: 魏良弼传
章节类型: 志
卷数: 290
URL: https://www.xuges.com/ls/mingshi/0839.htm
原始标题: 魏良弼
段落序号: 8

==================================================

赞曰：《书》曰：“非佞折狱，惟良折狱，罔非在中。”又曰：“明启刑书，胥占咸庶中。”正言折狱之不可不得其中也。张寅、李鉴，罪状昭然。中于郭勋、席书之说，廷臣获罪，而寅还职，鉴宥死。陈洸罪至百七十二条，竟得免死，而犹上书讼冤，凡攻洸之恶与治洸之狱者，逮捕至百数十人。皆由议礼触众怒，一言有以深入帝隐。甚矣，佞人之可畏也。夫反成案似于明，出死罪似于仁，而不知其借端报复，刑罚失中。佞良之辨，可弗审欤！
