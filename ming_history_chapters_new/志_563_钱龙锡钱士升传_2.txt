标题: 钱龙锡钱士升传
章节类型: 志
卷数: 563
URL: https://www.xuges.com/ls/mingshi/1195.htm
原始标题: 钱龙锡钱士升
段落序号: 2

==================================================

庄烈帝即位，以阁臣黄立极、施凤来、张瑞图、李国𣚴皆忠贤所用，不足倚，诏廷臣推举，列上十人。帝仿古枚卜典，贮名金瓯，焚香肃拜，以次探之，首得龙锡，次李标、来宗道、杨景辰。辅臣以天下多故，请益一二人，复得周道登、刘鸿训，并拜礼部尚书兼东阁大学士。明年六月，龙锡入朝，立极等四人俱先罢，宗道、景辰亦以是月去。标为首辅，龙锡、鸿训协心辅理，朝政稍清。寻以蜀寇平，加太子太保，改文渊阁。
