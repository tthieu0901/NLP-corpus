标题: 吕大器传
章节类型: 志
卷数: 746
URL: https://www.xuges.com/ls/mingshi/1407.htm
原始标题: 卷162 吕大器
段落序号: 7

==================================================

明年，唐王召为兵部尚书兼东阁大学士。道梗，久之至。汀州失，奔广东，与丁魁楚等拥永明王监国，令以原官兼掌兵部事。久之，进少傅，尽督西南诸军，代王应熊，赐剑，便宜从事。至涪州，与将军李占春深相结。他将杨展、于大海、胡云风、袁韬、武大定、谭弘、谭诣、谭文以下，皆受大器约束。宗室朱容藩自称天下兵马副元帅，据夔州。大器檄占春、大海、云风讨杀容藩。大器至思南得疾，次都匀而卒，王谥为文肃。
