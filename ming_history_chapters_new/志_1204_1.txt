标题: 
章节类型: 志
卷数: 1204
URL: https://www.xuges.com/ls/mingshi/2235.htm
原始标题: (4)
段落序号: 1

==================================================

保安州（元属上都路之顺宁府。）洪武初，废。永乐二年闰九月置保安卫。十三年正月复置州於卫城，属北京行部。十八年十一月直隶京师。（旧州城在西南山下，景泰二年移於雷家站，即今治也。西南又有涿鹿山，涿水出焉。西北有磨笄山，亦曰鸡鸣山，又有鹞儿岭。又桑乾河在西南，自山西蔚州流入，东有妫川来入焉，谓之合和口。西有甯川，亦入於桑乾。东有东八里堡、良田屯堡、麻谷口堡，俱洪武二十五年置。南有美峪守御千户所，本在州西之美峪岭，永乐十二年置。十六年二月徙於董家庄。景泰二年又移於此，与山西蔚州界。）东南距京师三百里。弘治四年编户四百四十五，口一千五百六十。万历六年，户七百七十二，口六千四百四十五。
