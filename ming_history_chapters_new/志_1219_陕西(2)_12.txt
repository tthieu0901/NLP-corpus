标题: 陕西(2)
章节类型: 志
卷数: 1219
URL: https://www.xuges.com/ls/mingshi/2250.htm
原始标题: (2)
段落序号: 12

==================================================

褒城（府西北。洪武十年六月省入南郑县，后复置。东北有褒谷，自此出连云栈，北抵斜谷之道也。南有沔水，即汉水也。又有廉水，又城东有褒水，西南有让水，一名逊水，下流俱入沔水。北有鸡头关巡检司。又有虎头关。西北有汉阳关。）
