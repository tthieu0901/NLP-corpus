标题: 祁彪佳传
章节类型: 志
卷数: 714
URL: https://www.xuges.com/ls/mingshi/1371.htm
原始标题: 祁彪佳
段落序号: 6

==================================================

高杰驻瓜洲，跋扈甚，彪佳克期往会。至期，风大作，杰意彪佳必无来。彪佳携数卒冲风渡，杰大骇异，尽撤兵卫，会彪佳于大观楼。彪佳披肝膈，勉以忠义，共奖王室。杰感叹曰：“杰阅人多矣，如公，杰甘为死！公一日在吴，杰一日遵公约矣。”共饭而别。
