标题: 诸王及妃公主丧葬诸仪
章节类型: 表
卷数: 130
URL: https://www.xuges.com/ls/mingshi/2400.htm
原始标题: 诸王及妃公主丧葬诸仪
段落序号: 3

==================================================

初，洪武九年五月，晋王妃谢氏薨，命议丧服之制。侍讲学士宋濂等议曰：“按唐制，皇帝为皇妃等举哀。宋制，皇帝为皇亲举哀。今参酌唐、宋之制，皇帝及中宫服大功，诸妃皆服小功，南昌皇妃服大功，东宫、公主、亲王等皆服小功，晋王服齐衰期，靖江王妃小功，王妃服緦麻，辍朝三日。既成服，皇帝素服入丧次，十五举音。百官奉慰，皇帝出次释服，服常服。”制曰“可”。其后，王妃丧视此。
