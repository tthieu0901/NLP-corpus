标题: 星流星陨
章节类型: 志
卷数: 1167
URL: https://www.xuges.com/ls/mingshi/2155.htm
原始标题: 星流星陨
段落序号: 5

==================================================

正统元年八月乙酉，昏刻至晓，大小流星百余。四年八月癸卯，大小流星数百。十四年十月癸丑，有星大如杯，赤光烛地，自三师西北抵少弼，尾迹化苍白气，长五尺余，曲曲西行。十二月戊申，有星大如杯，色青白，有声，光烛地。自太乙旁东南行丈余，发光大如斗，至天市西垣没，四小星随之。
