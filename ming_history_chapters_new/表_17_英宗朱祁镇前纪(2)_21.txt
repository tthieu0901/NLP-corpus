标题: 英宗朱祁镇前纪(2)
章节类型: 表
卷数: 17
URL: https://www.xuges.com/ls/mingshi/0016.htm
原始标题: (2)
段落序号: 21

==================================================

十一年春正月己卯，大祀天地于南郊。庚辰，予太监王振等弟侄世袭锦衣卫官。二月辛酉，异气见华盖、奉天殿，遣官祭告天地。癸亥，诏恤刑狱。三月戊辰，下户部尚书王佐、刑部尚书金濂、右都御史陈镒等于锦衣卫狱，寻释之。壬申，御史柳华督福建、浙江、江西兵讨矿贼。癸酉，如天寿山。庚辰，还宫。
