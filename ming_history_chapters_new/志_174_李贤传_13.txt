标题: 李贤传
章节类型: 志
卷数: 174
URL: https://www.xuges.com/ls/mingshi/0555.htm
原始标题: 卷59 李贤
段落序号: 13

==================================================

门达既窜，其党多投匿名书构贤。贤乞罢，有诏慰留。吴后废，言官请诛牛玉，语侵贤，又有造蜚语构贤者。帝命卫士宿贤家，护出入。成化二年三月遭父丧，诏起复。三辞不许，遣中官护行营葬。还至京，又辞。遣使宣意，遂视事。其年冬卒，年五十九。帝震悼，赠太师，谥文达。
