标题: 刘文炳传
章节类型: 志
卷数: 986
URL: https://www.xuges.com/ls/mingshi/1818.htm
原始标题: 刘文炳
段落序号: 2

==================================================

十三年，宫中奉太后像，或曰未肖。帝不怿，遣司礼监太监王裕民同武英殿中书至文炳第，敕徐口授，绘像以进，左右咸惊曰：“肖。”帝大喜，命卜日具卤簿，帝俯伏归极门，迎入，安奉奉慈殿，朝夕上食如生。因追赠应元瀛国公，封徐氏瀛国太夫人，文炳晋少傅，叔继祖，弟文燿、文照俱晋爵有差。
