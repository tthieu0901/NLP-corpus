标题: 卢象升传
章节类型: 志
卷数: 626
URL: https://www.xuges.com/ls/mingshi/1266.htm
原始标题: 卷144卢象升
段落序号: 4

==================================================

明年，贼入楚，陷郧阳六县。命象升以右佥都御史，代蒋允仪抚治郧阳。时蜀寇返楚者驻郧之黄龙滩，象升与总督陈奇瑜分道夹击，自乌林关、乜家沟、石泉坝、康宁坪、狮子山、太平河、竹木砭、箐口诸处，连战皆捷，斩馘五千六百有奇，汉南寇几尽。因请益郧主兵，减税赋，缮城郭，贷邻郡仓谷，募商采铜铸钱，郧得完辑。
