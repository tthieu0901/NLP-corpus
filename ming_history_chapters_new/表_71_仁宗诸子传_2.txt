标题: 仁宗诸子传
章节类型: 表
卷数: 71
URL: https://www.xuges.com/ls/mingshi/0071.htm
原始标题: 仁宗诸子
段落序号: 2

==================================================

郑靖王瞻飐，仁宗第二子。永乐二十二年十月封。仁宗崩，皇后命与襄王监国，以待宣宗，宣德元年，帝征乐安，仍命与襄王居守。四年就藩凤翔。正统八年诏迁怀庆，留京邸，明年之国。蟾飐暴历，数毙人杖下。英宗以御史周瑛为长史，稍戢。成化二年薨。子简王祁锳嗣。祁锳之为世子也，襄王朝京师，经新乡，祁锳不请命，遣长史往迎。英宗闻之不悦，赐书责让。及嗣王，多不法，又待世子寡恩。长史江万程谏，被责辱，万程以闻。帝遣英国公张懋、太监王允中赍敕往谕，始上书谢罪。弘治八年薨。世子见滋母韩妃不为祁锳所礼，见滋悒悒先卒。子康王祐枔嗣，正德二年薨。无子，从弟懿王祐檡嗣，十六年薨。子恭王厚烷嗣。
