标题: 太祖诸子传(3)
章节类型: 表
卷数: 58
URL: https://www.xuges.com/ls/mingshi/0058.htm
原始标题: (3)
段落序号: 1

==================================================

晋恭王棡，太祖第三子也。学文于宋濂，学书于杜环，洪武三年封。十一年就藩太原，中道笞膳夫。帝驰谕曰：“吾帅群英平祸乱，不为姑息。独膳夫徐兴祖，事吾二十三年未尝折辱。怨不在大，小子识之。”棡修目美髯，顾盼有威，多智数。然性骄，在国多不法。或告棡有异谋。帝大怒，欲罪之，太子力救得免。二十四年，太子巡陕西归，棡随来朝，敕归藩。自是折节，待官属皆有礼，更以恭慎闻。是时，帝念边防甚，且欲诸子习兵事，诸王封并塞居者皆预军务。而晋、燕二王，尤被重寄，数命将兵出塞及筑城屯田。大将如宋国公冯胜、颍国公傅友德皆受节制。又诏二王，军中事大者方以闻。三十一年三月薨，子定王济熺嗣。
