标题: 吴沉桂彦良传
章节类型: 志
卷数: 39
URL: https://www.xuges.com/ls/mingshi/0196.htm
原始标题: 吴沉桂彦良
段落序号: 13

==================================================

董子庄，名琰，以字行，江西乐安人。有学行。洪武中，以学官迁知茂名县。永乐时，由国子司业出为赵王府右长史，随事匡正。王多过，帝辄以责长史。子庄以能谏，得无过。十八年春当陪祀国社，夙起，衣冠端坐而卒。
