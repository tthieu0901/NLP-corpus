标题: 府州县
章节类型: 志
卷数: 1404
URL: https://www.xuges.com/ls/mingshi/2516.htm
原始标题: ·府州县
段落序号: 2

==================================================

知府，掌一府之政，宣风化，平狱讼，均赋役，以教养百姓。每三岁，察属吏之贤否，上下其考，以达于省，上吏部。凡朝贺、吊祭，视布政使司，直隶府得专达。凡诏赦、例令、勘劄至，谨受之，下所属奉行。所属之政，皆受约束于府，剂量轻重而令之，大者白于抚、按、布、按，议允乃行。凡宾兴科贡，提调学校，修明祀典之事，咸掌之。若籍帐、军匠、驿递、马牧、盗贼、仓库、河渠、沟防、道路之事，虽有专官，皆总领而稽核之。同知、通判分掌清军、巡捕、管粮、治农、水利、屯田、牧马等事。无常职，（各府所掌不同，如延安、延绥同知又兼牧民，馀不尽载。）无定员。（边府同知有增至六、七员者。）推官理刑名，赞计典。（各府推官，洪武三年始设。）经历、照磨、检校受发上下文移，磨勘六房宗卷。
