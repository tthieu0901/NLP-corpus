标题: 太祖诸子传(11)
章节类型: 表
卷数: 66
URL: https://www.xuges.com/ls/mingshi/0066.htm
原始标题: (11)
段落序号: 6

==================================================

二十一年，芝址薨。子成王弥鍗嗣。弘治中，疏言：“朝廷待亲藩，生爵殁谥，亲亲至矣。间有恶未败闻，殁获美谥，是使善者怠，恶者肆也。自今宜勘实，用寓彰瘅。”礼臣请降敕奖谕，勉励诸王。诏可。武宗喜游幸，弥鍗作《忧国诗》，且上疏以用贤图治为言。弟文城王弥钳有学行，孝友笃至。嘉靖二年，弥鍗薨。无子，弥钳子敬王宇温嗣。二十一年，献金助太庙工，赐玉带，益禄二百石。时承休王芝垠子弥鋠以父与庄王交讦，失令名，折节盖前愆。宇温上其事。玺书褒奖。三十九年，宇温薨。子顺王宙栐嗣，四十三年薨。子端王硕熿嗣。惑于嬖人，囚世子器墭及其子聿键于承奉司，器墭中毒死。
