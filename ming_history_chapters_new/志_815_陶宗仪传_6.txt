标题: 陶宗仪传
章节类型: 志
卷数: 815
URL: https://www.xuges.com/ls/mingshi/1519.htm
原始标题: 陶宗仪
段落序号: 6

==================================================

周砥，字履道，吴人，侨无锡。博学工文词，与宜兴马治善，遭乱客治家，治为具舟车，尽穷阳羡山溪之胜。其乡多富人，与治善者咸置酒招砥。砥心厌之，一日贻书别治，夜半遁去，游会稽，殁于兵。治，字孝常，亦能诗。洪武时为内丘知县，终建昌知府。
