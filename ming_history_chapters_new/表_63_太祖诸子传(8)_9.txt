标题: 太祖诸子传(8)
章节类型: 表
卷数: 63
URL: https://www.xuges.com/ls/mingshi/0063.htm
原始标题: (8)
段落序号: 9

==================================================

寘銂裁庆邸宫妃薪米，取邸中金帛万计。台浤子鼒櫍幼失爱于父，逃寘銂所。寘銂造台浤谋逆谣语，使寺人诱鼒櫍吟诵，图陷台浤自立。怀王妃王氏奏寘銂裁减衣食，至不能自存。丰林王台瀚亦欲陷寘銂，遂发其渎乱人伦诸罪。验实，废为庶人，幽高墙。廷议谓台浤父子乖离，从台浤西安，而封鼒櫍世子，视府事，十一年十月也。十五年以两宫徽号恩复台浤冠带，薨。
