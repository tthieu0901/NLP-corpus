标题: 太祖诸子传(4)
章节类型: 表
卷数: 59
URL: https://www.xuges.com/ls/mingshi/0059.htm
原始标题: (4)
段落序号: 9

==================================================

南陵王睦楧，悼王第九子，敏达有识。嘉靖四十一年，御史林润言：“天下财赋，岁供京师米四百万石，而各藩禄岁至八百五十三万石。山西、河南存留米二百三十六万三千石，而宗室禄米五百四万石。即无灾伤蠲免，岁输亦不足供禄米之半。年复一年，愈加蕃衍，势穷弊极，将何以支！”事下诸王议。明年，睦楧条上七议：请立宗学以崇德教，设科选以励人才，严保勘以杜冒滥，革冗职以除素餐，戒奔竞以息饕贪，制拜扫以广孝思，立忧制以省禄费。诏下廷臣参酌之。其后诸藩遂稍稍陈说利弊，尚书李春芳集而上焉。及颁《宗藩条例》，多采睦楧议云。
