标题: 直省水利志(2)
章节类型: 志
卷数: 1448
URL: https://www.xuges.com/ls/mingshi/2587.htm
原始标题: (2)
段落序号: 2

==================================================

巡按江西御史许胜言：“南昌瑞河两岸低洼，多良田。洪武间修筑，水不为患。比年水溢，岸圮二十馀处。丰城安沙绳湾圩岸三千六百馀丈，永乐间水冲，改修百三十馀丈。近者久雨，江涨堤坏。乞敕有司募夫修理。”中书舍人陆伯伦言：“常熟七浦塘东西百里，灌常熟、昆山田，岁租二十馀万石。乞听民自浚之。”皆诏可。
