标题: 五军都督府
章节类型: 志
卷数: 1417
URL: https://www.xuges.com/ls/mingshi/2532.htm
原始标题: 五军都督府
段落序号: 2

==================================================

都督府掌军旅之事，各领其都司、卫所，（详见《兵志·卫所》中）以达于兵部。凡武职，世官流官、土官袭替、优养、优给，所属上之府，移兵部请选。既选，移府，以下之都司、卫所。首领官听吏部选授，给由亦如之。凡武官诰敕、俸粮、水陆步骑操练、官舍旗役并试、军情声息、军伍勾补、边腹地图、文册、屯种、器械、舟车、薪苇之事，并移所司而综理之。凡各省、各镇镇守总兵官，副总兵，并以三等真、署都督及公、侯、伯充之。有大征讨，则挂诸号将军或大将军、前将军、副将军印总兵出，既事，纳之。其各府之掌印及佥书，率皆公、侯、伯。（间有属老将之实为都督者，不能十一也。）
