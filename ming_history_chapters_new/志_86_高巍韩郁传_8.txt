标题: 高巍韩郁传
章节类型: 志
卷数: 86
URL: https://www.xuges.com/ls/mingshi/0261.htm
原始标题: 高巍韩郁
段落序号: 8

==================================================

诸王亲则太祖遗体，贵则孝康皇帝手足，尊则陛下叔父。使二帝在天之灵，子孙为天子，而弟与子遭残戮，其心安乎？臣每念至此，未尝不流涕也。此皆竖儒偏见，病藩封太重，疑虑太深，乃至此。夫唇亡齿寒，人人自危。周王既废，湘王自焚，代府被摧，而齐臣又告王反矣。为计者必曰：“兵不举则祸必加”。是朝廷执政激之使然。
