标题: 直省水利志(1)
章节类型: 志
卷数: 1447
URL: https://www.xuges.com/ls/mingshi/2586.htm
原始标题: ·直省水利
段落序号: 11

==================================================

九年，修安福丁陂等塘堰，安仁铙家陂、寿光堤，安陆京山景陵圩岸，长乐官塘，长洲至嘉兴石土塘桥路七十馀里，泄水洞百三十一处，监利车水堤四千四百馀丈，高安华陂屯陂堤，仁和、海宁、海盐土石塘岸万馀丈。筑沂州沭河口决岸，并瀹述阳述河。筑直隶新城张村等口决堤，仁和黄濠塘岸三百馀丈，孙家围塘岸二十馀里。浚濰县干丹河、定襄故渠六十三里，引滹沱水灌田六百馀顷。疏福山官渠，浚江阴青阳河道，邹平白条沟河三十馀里。
