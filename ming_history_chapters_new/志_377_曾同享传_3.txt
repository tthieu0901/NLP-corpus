标题: 曾同享传
章节类型: 志
卷数: 377
URL: https://www.xuges.com/ls/mingshi/0968.htm
原始标题: 曾同享
段落序号: 3

==================================================

同亨初入吏部，严嵩其乡人，尚书吴鹏则父同年也，同亨无私谒。尝止宿署舍，弥月不归。雅与罗汝芳、耿定向善。尚书杨博痛诋伪儒，同亨曰：“此中多暗修，非可概斥。即使阳假名义，视呈身进取、恬不知耻者，孰愈哉？”卒年七十有五。赠少保，谥恭端。
