标题: 费宏传
章节类型: 志
卷数: 223
URL: https://www.xuges.com/ls/mingshi/0715.htm
原始标题: 卷76 费宏
段落序号: 7

==================================================

十四年，萼既前死，璁亦去位，帝始追念宏。四月，再遣行人即家起官如故。七月至京师。使中使劳以上尊御馔，面谕曰：“与卿别久，卿康健无恙，宜悉心辅导称朕意。”宏顿首谢。自是眷遇益厚。偕李时召入无逸殿，与周览殿庐，从容笑语，移时始出。赐银章曰“旧辅元臣”。数有咨问，宏亦竭诚无隐。承璁、萼操切之后，易以宽和，朝士皆慕乐之。未几卒，年六十有八。帝嗟悼，赙恤加等，赠太保，谥文宪。
