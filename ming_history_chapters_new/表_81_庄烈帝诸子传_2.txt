标题: 庄烈帝诸子传
章节类型: 表
卷数: 81
URL: https://www.xuges.com/ls/mingshi/0081.htm
原始标题: 庄烈帝诸子
段落序号: 2

==================================================

太子慈烺，庄烈帝第一子。崇祯二年二月生，三年二月立为皇太子。十年预择东宫侍班讲读官，命礼部尚书姜逢元，詹事姚明恭，少詹王铎、屈可伸侍班；礼部侍郎方逢年，谕德项煜，修撰刘理顺，编修吴伟业、杨廷麟、林曾志讲读；编修胡守恒、杨士聪校书。十一年二月，太子出閤。十五年正月开讲，阁臣条上讲仪。七月改慈庆宫为端本宫。慈庆，懿安皇后所居也。时太子年十四，议明岁选婚，故先为置宫，而移懿安后于仁寿殿。既而以寇警暂停。京师陷，贼获太子，伪封宋王。及贼败西走，太子不知所终。由崧时，有自北来称太子者，验之，以为驸马都尉王昺孙王之明者伪为之，系狱中，南京士民哗然不平。袁继咸及刘良佐、黄得功辈皆上疏争。左良玉起兵亦以救太子为名。一时真伪莫能知也。由崧既奔太平，南京乱兵拥王之明立之。越五日，降于我大清。
