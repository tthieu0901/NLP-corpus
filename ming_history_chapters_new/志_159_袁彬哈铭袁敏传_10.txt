标题: 袁彬哈铭袁敏传
章节类型: 志
卷数: 159
URL: https://www.xuges.com/ls/mingshi/0493.htm
原始标题: 袁彬哈铭袁敏
段落序号: 10

==================================================

赞曰：异哉，土木之败也。寇非深入之师，国非积弱之势，徒以宦竖窃柄，狎寇弄兵，逆众心而驱之死地，遂致六师挠败，乘舆播迁，大臣百官身膏草野。夫始之不能制其不出，出不能使之早旋，枕藉疆场，无益于败。然值仓皇奔溃之时，主辱臣死，志异偷生，亦可无讥于伤勇矣。
