标题: 汪应蛟传
章节类型: 志
卷数: 508
URL: https://www.xuges.com/ls/mingshi/1133.htm
原始标题: 汪应蛟
段落序号: 6

==================================================

应蛟为人，亮直有守，视国如家。谨出纳，杜虚耗，国计赖之。帝保母客氏求墓地逾制，应蛟持不予，遂见忤。会有言其老不任事者，力乞骸骨。诏加太子少保，驰传归。陛辞，疏陈圣学，引宋儒语，以宦官、宫妾为戒。久之，卒于家。应蛟学主诚敬，其出处辞受一轨于义。里居，谢绝尘事，常衣缊枲。
