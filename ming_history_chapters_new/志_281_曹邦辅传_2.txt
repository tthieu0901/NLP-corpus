标题: 曹邦辅传
章节类型: 志
卷数: 281
URL: https://www.xuges.com/ls/mingshi/0825.htm
原始标题: 曹邦辅
段落序号: 2

==================================================

柘城贼师尚诏反，陷归德。检校董纶率民兵巷战，手刃数贼，与其妻贾氏俱死之。又陷柘城，劫举人陈闻诗为帅。不听，斩从者胁之。闻诗绐曰：“必欲我行，毋杀人，毋纵火。”贼许诺，拥上马。不食三日，至鹿邑自缢。贼围太康，都指挥尚允绍与战鄢陵，败绩。允绍复击贼于霍山，贼围之，兵无敢进。邦辅斩最后者，士卒竞进。贼大溃，擒斩六百余人。尚诏走莘县，被擒。贼起四十余日，破府一，县八，杀戳十余万。邦辅亟战，歼之。诏赉银币，擢山西右参政，迁浙江按察使。
