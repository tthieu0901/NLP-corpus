标题: 太祖诸子传(10)
章节类型: 表
卷数: 65
URL: https://www.xuges.com/ls/mingshi/0065.htm
原始标题: (10)
段落序号: 9

==================================================

襄陵王冲秌，宪王第二子，有至性。母病，刲股和药，病良已。及卒，终丧毁瘠。每展墓，必率子孙躬畚锸培冢。先后玺书褒美者六。子范址服其教，母荆罹危疾，亦刲股进之，愈。其后五世同居，门内雍肃。嘉靖十一年赉以羊酒文币。韩诸王以襄陵家法为第一。王孙征鑖病卒，聘杜氏女，未婚，归王家，志操甚历，诏赐旌表。
