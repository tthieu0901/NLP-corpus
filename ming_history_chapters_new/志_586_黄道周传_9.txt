标题: 黄道周传
章节类型: 志
卷数: 586
URL: https://www.xuges.com/ls/mingshi/1222.htm
原始标题: 黄道周
段落序号: 9

==================================================

道周以文章风节高天下，严冷方刚，不谐流俗。公卿多畏而忌之，乃藉不如鄤语为口实。其冬，择东宫讲官。体仁已罢，张至发当国，摈道周不与。其同官项煜、杨廷麟不平，上疏推让道周。至发言：“鄤杖母，明旨煌煌，道周自谓不如，安可为元良辅导。”道周遂移疾乞休，不许。
