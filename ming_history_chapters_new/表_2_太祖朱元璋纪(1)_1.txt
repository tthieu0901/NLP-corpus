标题: 太祖朱元璋纪(1)
章节类型: 表
卷数: 2
URL: https://www.xuges.com/ls/mingshi/0001.htm
原始标题: 1.太祖朱元璋纪
段落序号: 1

==================================================

太祖开天行道肇纪立极大圣至神仁文义武俊德成功高皇帝，讳元璋，字国瑞，姓朱氏。先世家沛，徙句容，再徙泗州。父世珍，始徙濠州之钟离。生四子，太祖其季也。母陈氏，方娠，梦神授药一丸，置掌中有光，吞之，寤，口余香气。及产，红光满室。自是夜数有光起，邻里望见，惊以为火，辄奔救，至则无有。比长，姿貌雄杰，奇骨贯顶。志意廓然，人莫能测。
