标题: 默德那传
章节类型: 志
卷数: 1153
URL: https://www.xuges.com/ls/mingshi/2130.htm
原始标题: 默德那
段落序号: 2

==================================================

宣德时，其酋长遣使偕天方使臣来贡，后不复至。相传，其初国王谟罕蓦德生而神灵，尽臣服西域诸国，诸国尊为别谙拔尔，犹言天使也。国中有经三十本，凡三千六百余段。其书旁行，兼篆、草、楷三体，西洋诸国皆用之。其教以事天为主，而无像设。每日西向虔拜。每岁斋戒一月，沐浴更衣，居必易常处。
