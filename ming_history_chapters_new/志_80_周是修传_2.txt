标题: 周是修传
章节类型: 志
卷数: 80
URL: https://www.xuges.com/ls/mingshi/0253.htm
原始标题: 周是修
段落序号: 2

==================================================

是修外和内刚，志操卓荦。非其义，一介不苟得也。尝曰：“忠臣不计得失，故言无不直；烈女不虑死生，故行无不果。”尝辑古今忠节事为《观感录》。其学自经史百家，阴阳医卜，靡不通究。为文援笔立就而雅赡条达。初与士奇、缙、靖及金幼孜、黄淮、胡俨约同死。临难，惟是修竟行其志云。
