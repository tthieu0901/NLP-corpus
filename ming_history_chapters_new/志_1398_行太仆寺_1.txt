标题: 行太仆寺
章节类型: 志
卷数: 1398
URL: https://www.xuges.com/ls/mingshi/2510.htm
原始标题: 行太仆寺
段落序号: 1

==================================================

行太仆寺。卿一人，（从三品）少卿一人，（正四品）寺丞无定员，（正六品）其属，主簿一人，（从七品）掌各边卫所营堡之马政，以听于兵部。凡骑操马匹印烙、俵散、课掌、孳牧，以时督察之。岁春秋，阅视其增耗、齿色，三岁一稽比，布、按二司不得与。有瘠损，则听兵部参罚。苑马寺亦如之。
