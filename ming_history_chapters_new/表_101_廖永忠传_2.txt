标题: 廖永忠传
章节类型: 表
卷数: 101
URL: https://www.xuges.com/ls/mingshi/0107.htm
原始标题: 廖永忠
段落序号: 2

==================================================

永安陷于吴，以永忠袭兄职，为枢密佥院，总其军。攻赵普胜栅江营，复池州。陈友谅犯龙江，大呼突阵，诸军从其后，大败之。从伐友谅，至安庆，破其水寨，遂克安庆。从攻江州，州城临江，守备甚固。永忠度城高下，造桥于船尾，名曰天桥，以船乘风倒行，桥傅于城，遂克之。进中书省右丞。
