标题: 董汉儒传
章节类型: 志
卷数: 593
URL: https://www.xuges.com/ls/mingshi/1229.htm
原始标题: 董汉儒
段落序号: 4

==================================================

奄人王体乾、宋晋、魏忠贤等十二人有旧劳，命所荫锦衣官皆予世袭。汉儒据祖制力争，帝不从。给事中程注、御史汪泗论等合疏谏，给事中朱大典、周之纲，御史宋师襄、胡良机特疏继之，卒不纳。汉儒旋以母丧归。后忠贤大横，汉儒服阕，遂不召。追叙甘肃功，即家进太子太保，荫子锦衣百户。卒赠少保，谥肃敏。
