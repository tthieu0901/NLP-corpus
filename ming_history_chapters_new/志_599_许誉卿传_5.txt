标题: 许誉卿传
章节类型: 志
卷数: 599
URL: https://www.xuges.com/ls/mingshi/1237.htm
原始标题: 卷141 许誉卿
段落序号: 5

==================================================

而是时言官吴履中等复交章劾体仁、应熊交相赞美，“其拟旨慰留曰忠悃，曰荩画，曰绝私奉公，曰弘济时艰。不知时事至此，忠荩安在，而奉公济艰者何事也？”誉卿再疏论，帝仍不问。誉卿曰：“皇上临驭有年，法无假贷，独于误国辅臣不一问。今者巡抚杨一鹏、巡按吴振缨且相继就逮矣。辅臣顾从容入直，退食委蛇，谓可超然事外乎？”帝终不听。
