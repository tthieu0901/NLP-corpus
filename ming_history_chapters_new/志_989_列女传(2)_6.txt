标题: 列女传(2)
章节类型: 志
卷数: 989
URL: https://www.xuges.com/ls/mingshi/1823.htm
原始标题: (2)
段落序号: 6

==================================================

石门丐妇，湖州人，莫详其姓氏。正德中，湖大饥，妇随其夫及姑走崇德石门市乞食。三人偶相失。妇有色，市人争挑之。与之食不顾，诱之财亦不顾。寓东高桥上，不复乞食者二日。伺夫与姑皆不至，聚观者益众，妇乃从桥上跃入水中死。
