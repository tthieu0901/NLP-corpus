标题: 行人司
章节类型: 志
卷数: 1386
URL: https://www.xuges.com/ls/mingshi/2495.htm
原始标题: ·行人司
段落序号: 2

==================================================

初，洪武十三年置行人司，设行人，秩正九品。左、右行人，从九品。寻改行人为司正，左、右行人为左、右司副，更设行人三百四十五人。二十七年升品秩，以所任行人多孝廉人材，奉使率不称旨，定设行人司官四十员，咸以进士为之。非奉旨，不得擅遣，行人之职始重。建文中，罢行人司，而以行人隶鸿胪寺。成祖复旧制。
