标题: 叶伯巨传
章节类型: 志
卷数: 56
URL: https://www.xuges.com/ls/mingshi/0217.htm
原始标题: 叶伯巨
段落序号: 13

==================================================

先是，伯巨将上书，语其友曰：“今天下惟三事可患耳，其二事易见而患迟，其一事难见而患速。纵无明诏，吾犹将言之，况求言乎。”其意盖谓分封也。然是时诸王止建藩号，未曾裂土，不尽如伯巨所言。迨洪武末年，燕王屡奉命出塞，势始强。后因削夺称兵，遂有天下，人乃以伯巨为先见云。
