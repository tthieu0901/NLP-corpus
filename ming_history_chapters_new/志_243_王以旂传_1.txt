标题: 王以旂传
章节类型: 志
卷数: 243
URL: https://www.xuges.com/ls/mingshi/0754.htm
原始标题: 王以旂
段落序号: 1

==================================================

王以旂，字士招，江宁人。正德六年进士。除上高知县。华林贼方炽，以旂训乡兵御之，贼不敢犯。征授御史，出按河南。宸濠反，镇守太监刘璟倡议停乡试。以旂言河南去江西远，罢试无名。乃止。璟又言，帝亲征，道且出汴，牒取供顿银四万两。巡抚议予之，以旂执不予。世宗即位，欲加兴献帝皇号，以旂抗言不可。已，上弭灾要务，言：“司礼取中旨免张汉赃科，臣不预闻，此启矫伪之渐也。”帝不听。累迁兵部右侍郎。徐、吕二洪竭，漕舟胶。命兼右佥都御史总理河漕。逾年，渠水通，进秩一等。寻拜南京右都御史。召为工部尚书，改左都御史，代陈经为兵部尚书兼督团营。
