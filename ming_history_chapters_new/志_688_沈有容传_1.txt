标题: 沈有容传
章节类型: 志
卷数: 688
URL: https://www.xuges.com/ls/mingshi/1337.htm
原始标题: 沈有容
段落序号: 1

==================================================

沈有容，字士弘，宣城入。佥事宠之孙也。幼走马击剑，好兵略。举万历七年武乡试。蓟辽总督梁梦龙见而异之，用为昌平千总。复受知总督张佳胤，调蓟镇东路，辖南兵后营。十二年秋，朵颜长昂以三千骑犯刘家口。有容夜半率健卒二十九人迎击，身中二矢，斩首六级，寇退乃还，由是知名。辽东巡抚顾养谦召隶麾下，俾练火器。十四年从李成梁出塞，抵可可毋林，斩馘多。明年再出，亦有功。成梁攻北关，有容陷阵，马再易再毙，卒拔其城。录功，世荫千户。迁都司佥书，守浮屠谷。
