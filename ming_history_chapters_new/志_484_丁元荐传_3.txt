标题: 丁元荐传
章节类型: 志
卷数: 484
URL: https://www.xuges.com/ls/mingshi/1104.htm
原始标题: 丁元荐
段落序号: 3

==================================================

元荐初学于许孚远，已，从顾宪成游。慷慨负气，遇事奋前，屡踬无少挫。通籍四十年，前后服官不满一载。同郡沈淮召入阁，邀一见，谢不往。尝过高攀龙，请与交欢，辞曰：“吾老矣，不能涉嫌要津。”遽别去。当东林、浙党之分，浙党所弹射东林者，李三才之次，则元荐与于玉立。
