标题: 后妃传(14)
章节类型: 表
卷数: 49
URL: https://www.xuges.com/ls/mingshi/0049.htm
原始标题: (14)
段落序号: 5

==================================================

故事：生母忌日不设祭，不服青。十五年六月，帝以太后故，欲追前代生继七后，同建一庙，以展孝思。乃御德政殿，召大学士及礼臣入，问曰：“太庙之制，一帝一后，祧庙亦然，历朝继后及生母凡七位皆不得与，即宫中奉先殿亦尚无祭，奈何？”礼部侍郎蒋德璟曰：“奉先殿外尚有奉慈殿，所以奉继后及生母者，虽废可举也。”帝曰：“奉慈殿外，尚有弘孝、神霄、本恩诸殿。”德璟曰：“内廷规制，臣等未悉。孝宗建奉慈殿，嘉靖间废之，今未知尚有旧基否？”帝曰：“奉慈已撤，惟奉先尚可拓也。”于是别置一殿，祀孝纯及七后云。
