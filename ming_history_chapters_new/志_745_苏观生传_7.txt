标题: 苏观生传
章节类型: 志
卷数: 745
URL: https://www.xuges.com/ls/mingshi/1406.htm
原始标题: 苏观生
段落序号: 7

==================================================

捷先，由进士历官监司，小有才，便笔札。朝钟举于乡，善谈论，浃旬三迁至祭酒。有杨明竞者，潮州人，好为大言，诡称精兵满惠、潮间，可十万，即特授惠潮巡抚。朝钟语人：“内有捷先，外有明竞，强敌不足平矣。”观生亦器此三人，事必咨之。又有梁鍙者，妄人也，观生才之，用为吏科都给事中，与明竞大纳贿赂，日荐用数十人。
