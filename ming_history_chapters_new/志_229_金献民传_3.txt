标题: 金献民传
章节类型: 志
卷数: 229
URL: https://www.xuges.com/ls/mingshi/0727.htm
原始标题: 金献民
段落序号: 3

==================================================

锦衣百户俞贤，中官泰养子也，以中旨管事，谏官争之。献民言：“祖宗有旧制，孝庙有禁例，陛下登极有明诏。贤无公家庸，又非泰子姓，猥以厮养窃名器，紊棨典章，不可之大者。宜纳谏官言。”弗听。锦衣副千户李全、王邦奇等以冒滥汰去，至是奏辨不已，下部覆议。献民言：“全等足不履行阵而坐论首功，身不隶公家而躐跻显秩。陛下登极，汰去者三百余人，人心称快。万一幸端再启，则前诏皆虚，将来奏扰，有何纪极。”帝竟授全等试百户。献民复奏曰：“令出惟行勿惟反。今以小人奏辨，一旦复官九十余人，徇左右私，坏祖宗法，窃为陛下惜之。明旨不许夤缘管事，而奔竞已成风矣；不许比例陈乞，而奏扰已踵至矣。谁生厉阶，至今为梗。望仍斥全等，以息人言，消天变。”言官任洛等亦以为言，不听。
