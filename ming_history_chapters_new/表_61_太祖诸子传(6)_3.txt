标题: 太祖诸子传(6)
章节类型: 表
卷数: 61
URL: https://www.xuges.com/ls/mingshi/0061.htm
原始标题: (6)
段落序号: 3

==================================================

宣德三年，福建妄男子楼濂诡称七府小齐王，谋不轨。事觉，械至京，诛其党数百人。榑及三子皆暴卒，幼子贤爀安置庐州。景泰五年徙齐庶人、谷庶人置南京，敕守臣慎防。后谷庶人绝，齐庶人请得谷庶人第。嘉靖十三年释高墙庶人长毚，榑曾孙也。万历中有承彩者，亦榑裔。齐宗人多凶狡，独承彩颇好学云。
