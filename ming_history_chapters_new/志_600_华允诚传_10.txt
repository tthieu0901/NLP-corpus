标题: 华允诚传
章节类型: 志
卷数: 600
URL: https://www.xuges.com/ls/mingshi/1238.htm
原始标题: 华允诚
段落序号: 10

==================================================

疏入，帝诘其别有指使。允诚乃列上洪学徇私数事，且曰：“体仁生平，紾臂涂颜，廉隅扫地。陛下排众议而用之，以其悻直寡谐，岂知包藏祸心，阴肆其毒。又有如洪学者，为之羽翼，遍植私人，戕尽善类，无一人敢犯其锋者，臣复受何人指使？”帝以体仁纯忠亮节，而摘疏中“握定机关”语，再令陈状。允诚复上言：“二人朋比，举朝共知。温育仁不识一丁，以家赀而首拔。邓英以论沈演而谪，罗喻义以‘左右非人’一语而逐。此非事之章明较著者乎？”帝亦悟两人同里有私，乃夺允诚俸半年，而洪学亦旋罢去。
