标题: 伍文定传
章节类型: 志
卷数: 246
URL: https://www.xuges.com/ls/mingshi/0760.htm
原始标题: 伍文定
段落序号: 3

==================================================

寻迁广东右布政使。未赴，而世宗嗣位。上忠等罪状，且曰：“曩忠、泰与刘晖至江西，忠自称天子弟，晖称天子儿，泰称威武副将军，与天子同僚。折辱命吏，诬害良民。需求万端，渔猎盈百万。致饿殍遍野，盗贼纵横。虽寸斩三人，不足谢江西百姓。今大憝江彬、钱宁皆已伏法，三人实其党与。乞速正天诛，用章国典。”又请发宸濠资财，还之江西，以资经费；矜释忠、泰所陷无辜及宁府宗人不预谋者，以清冤狱。帝并嘉纳之。论功，进右副都御史，提督操江。嘉靖三年，讨获海贼董效等二百余人，赐敕奖劳。寻谢病归。
