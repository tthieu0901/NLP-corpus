标题: 余应桂传
章节类型: 志
卷数: 623
URL: https://www.xuges.com/ls/mingshi/1263.htm
原始标题: 余应桂
段落序号: 5

==================================================

正月初，议抚刘国能，其党李万庆等诸大贼尽走泌阳、枣阳。时文灿、良玉并在德安。臣以为兵势方盛，宜乘此追剿，而文灿调良玉诸军尽赴信阳剿马进忠。臣谓进忠小寇，胜之不武，文灿不听。自此机一失，贼走西，而文灿东，致张献忠攻陷谷城以要抚，李万庆五部收余烬，势复振。而豫、楚之患，遂自文灿之愎谏贻之矣。迨贼西溃之后，遮饰上闻，妄报斩级。其自恃所长惟火炮火攻，经过州县用夫至八百，死亡载道，未见其一试也。
