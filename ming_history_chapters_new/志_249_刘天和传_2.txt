标题: 刘天和传
章节类型: 志
卷数: 249
URL: https://www.xuges.com/ls/mingshi/0763.htm
原始标题: 刘天和
段落序号: 2

==================================================

嘉靖初，擢山西提学副使。累迁南京太常少卿。以右佥都御史督甘肃屯政。请以肃州丁壮及山、陕流民于近边耕牧，且推行于诸边。寻奏当兴革者十事，田利大兴。改抚陕西。请撤镇守中官及罢为民患者三十余事，帝皆从之。洮、岷番四十二族蠢动，天和诛不顺命者。又讨平湖店大盗及汉中妖贼，就进右副都御史。
