标题: 李棠曾翚传
章节类型: 志
卷数: 128
URL: https://www.xuges.com/ls/mingshi/0402.htm
原始标题: 李棠曾翚
段落序号: 1

==================================================

李棠，字宗楷，缙云人。宣德五年进士。授刑部主事，为尚书魏源所器。金濂代源，以刚严慑下。棠与辩论是非，谴诃不为动，濂亦器之。进员外郎。录囚南畿，多所平反，进郎中。景帝嗣位，超擢本部侍郎。未几，巡抚广西，提督军务。所部多寇，棠以次讨平之。正己帅下，令行政举。
