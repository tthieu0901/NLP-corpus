标题: 宋思颜夏煜传
章节类型: 志
卷数: 27
URL: https://www.xuges.com/ls/mingshi/0173.htm
原始标题: 宋思颜夏煜
段落序号: 3

==================================================

夏煜，字允中，江宁人。有俊才，工诗，辟为中书省博士。婺州平，调浙东分省，两使方国珍，咸称旨。太祖征陈友谅，儒臣惟刘基与煜侍。鄱阳战胜，太祖所与草檄赋诗者，煜其一也。洪武元年使总制浙东诸府，与高见贤、杨宪、凌说四人以伺察搏击为事，后俱以不良死。
