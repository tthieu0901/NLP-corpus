标题: 田尔耕传
章节类型: 志
卷数: 1011
URL: https://www.xuges.com/ls/mingshi/1872.htm
原始标题: 田尔耕
段落序号: 2

==================================================

显纯，定兴人，驸马都尉从诚孙也。举武会试，擢锦衣卫都指挥佥事。天启四年，刘侨掌镇抚司，治汪文言狱，失忠贤指，得罪，以显纯代之。显纯略晓文墨，性残酷，大狱频兴，毒刑锻练，杨涟、左光斗、周顺昌、黄尊素、王之寀、夏之令等十余人，皆死其手。诸人供状，皆显纯自为之。每谳鞫，忠贤必遣人坐其后，谓之听记，其人偶不至，即袖手不敢问。
