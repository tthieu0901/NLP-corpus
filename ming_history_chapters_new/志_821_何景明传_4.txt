标题: 何景明传
章节类型: 志
卷数: 821
URL: https://www.xuges.com/ls/mingshi/1536.htm
原始标题: 何景明
段落序号: 4

==================================================

九年，乾清宫灾，疏言义子不当畜，边军不当留，番僧不当宠，宦官不当任。留中。久之，进吏部员外郎，直制敕如故。钱宁欲交欢，以古画索题，景明曰：“此名笔，毋污人手。”留经年，终掷还之。寻擢陕西提学副使。廖鹏弟太监銮镇关中，横甚，诸参随遇三司不下马，景明执挞之。其教诸生，专以经术世务。遴秀者于正学书院，亲为说经，不用诸家训诂，士始知有经学。
