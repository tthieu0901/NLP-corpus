标题: 陶琰传
章节类型: 志
卷数: 253
URL: https://www.xuges.com/ls/mingshi/0768.htm
原始标题: 卷84 陶琰
段落序号: 2

==================================================

弘治初，进员外郎。历固原兵备副使。练士卒，广刍粟。历九年，部内晏如。迁福建按察使，浙江左布政使。正德初，以右副都御史巡抚河南，迁刑部右侍郎。陕西游击徐谦讦御史李高。谦故刘瑾党，行厚赂，欲中高危法。琰往按，直高。瑾怒，假他事下琰诏狱，褫其职，又罚米四百石输边。瑾诛，起左副都御史，总督漕运兼巡抚准、扬诸府。
