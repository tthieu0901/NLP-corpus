标题: 王翱传
章节类型: 志
卷数: 176
URL: https://www.xuges.com/ls/mingshi/0561.htm
原始标题: 卷60 王翱
段落序号: 7

==================================================

景泰三年，召还掌院事。易储，加太子太保。浔、梧瑶乱，总兵董兴、武毅推委不任事，于谦请以翁信、陈旺易之，而特遣一大臣督军务，乃以命翱。两广有总督自翱始。翱至镇，将吏詟服，推诚抚谕，瑶人向化，部内无事。明年召入为吏部尚书。初，何文渊协王直掌铨，多私，为言官攻去。翱代，一循成宪。
