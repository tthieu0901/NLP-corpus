标题: 周德兴传
章节类型: 志
卷数: 8
URL: https://www.xuges.com/ls/mingshi/0141.htm
原始标题: 周德兴
段落序号: 5

==================================================

明年，五溪蛮乱。德兴已老，力请行，帝壮而遣之，赐手书曰：“赵充国图征西羌，马援请讨交址，朕常嘉其事，谓今人所难。卿忠勤不怠，何忝前贤，靖乱安民，在此行也。”至五溪，蛮悉散走。会四川水尽源、通塔平诸洞作乱，仍命德兴讨平之。
