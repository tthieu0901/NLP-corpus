标题: 叶向高传
章节类型: 志
卷数: 501
URL: https://www.xuges.com/ls/mingshi/1125.htm
原始标题: 卷123 叶向高
段落序号: 4

==================================================

当是时，帝在位日久，倦勤，朝事多废弛，大僚或空署，士大夫推择迁转之命往往不下，上下乖隔甚。廷臣部党势渐成，而中官榷税、开矿，大为民害。帝又宠郑贵妃，福王不肯之国。向高用宿望居相位，忧国奉公，每事执争效忠荩。帝心重向高，体貌优厚，然其言大抵格不用，所救正十二三而已。东宫辍讲者五年，廷臣屡请不得命。
