标题: 方震孺传
章节类型: 志
卷数: 553
URL: https://www.xuges.com/ls/mingshi/1184.htm
原始标题: 方震孺
段落序号: 2

==================================================

熹宗嗣位，逆珰魏忠贤内结客氏。震孺疏陈三朝艰危，言：“宫妾近侍，嚬笑易假，窥瞷可虑。中旨频宣，恐蹈斜封隐祸。”元年陈《拔本塞源论》曰：“曩者梃击之案，王之寀、陆大受、张庭、李俸悉遭废斥，而东林如赵南星、高攀龙、刘宗周诸贤，废锢终身，亟宜召复。至杨涟之争移宫，可幸无罪，不知何以有居功之说，又有交通之疑？将使天下后世谓尧、舜在上，而有交通矫旨之阉宦。”疏入，直声震朝廷。其春巡视南城。中官张晔、刘朝被讼，忠贤为请，震孺不从，卒上闻，忠贤益恚怨。
