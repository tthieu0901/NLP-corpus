标题: 李充嗣传
章节类型: 志
卷数: 254
URL: https://www.xuges.com/ls/mingshi/0770.htm
原始标题: 李充嗣
段落序号: 2

==================================================

十二年移抚应天诸府。宁王宸濠反，充嗣谓尚书乔宇曰：“都城守御属于公，畿辅则充嗣任之。”乃自将精兵万人，西屯采石。遣使入安庆城中，令指挥杨锐等坚守。传檄部内，声言京边兵十万旦夕至，趣供饷，以绐贼。贼果疑惧。事定，兵部及巡按御史胡洁言其功。时已就进户部右侍郎，乃赐敕嘉劳。有建议修苏、松水利者，进充嗣工部尚书兼领水利事。未几，世宗嗣位，遣工部郎林文霈、颜如翙佐之。开白茅港，疏吴淞江，六阅月而讫工。语详《河渠志》。
