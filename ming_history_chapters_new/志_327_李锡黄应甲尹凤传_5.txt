标题: 李锡黄应甲尹凤传
章节类型: 志
卷数: 327
URL: https://www.xuges.com/ls/mingshi/0904.htm
原始标题: 李锡黄应甲尹凤
段落序号: 5

==================================================

永福、永宁、柳城并以贼告，洛容僮又杀典史。锡令王瑞讨永宁，杨照讨柳城，参将门崇文讨永福，亦孔昭讨洛容，己帅舟师屯理定江，节制诸军。甫二旬，四道并捷。斩首四千五百有奇，洛容贼首陶浪金等俱伏诛。锡以功进秩二等。巡按御史唐炼言锡一年内破贼二百一十四巢，获首功一万二千余级，宜久其任。帝可之。寻从凌云翼大破罗旁贼，授世荫百户。六年，卒官。
