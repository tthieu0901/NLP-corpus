标题: 兴宗朱标传
章节类型: 表
卷数: 52
URL: https://www.xuges.com/ls/mingshi/0052.htm
原始标题: 卷2 兴宗朱标
段落序号: 5

==================================================

十年，令自今政事并启太子处分，然后奏闻。谕曰：“自古创业之君，历涉勤劳，达人情，周物理，故处事咸当。守成之君，生长富贵，若非平昔练达，少有不谬者。故吾特命尔日临群臣，听断诸司启事，以练习国政。惟仁不失于疏暴，惟明不惑于邪佞，惟勤不溺于安逸，惟断不牵于文法。凡此皆心为权度。吾自有天下以来，未尝暇逸，于诸事务惟恐毫发失当，以负上天付托之意。戴星而朝，夜分而寝，尔所亲见。尔能体而行之，天下之福也。”时令儒臣为太子讲《大学衍义》。二十二年，置詹事院。
