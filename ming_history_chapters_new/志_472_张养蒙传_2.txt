标题: 张养蒙传
章节类型: 志
卷数: 472
URL: https://www.xuges.com/ls/mingshi/1092.htm
原始标题: 张养蒙
段落序号: 2

==================================================

寻迁工科都给事中。都御史潘季驯奏报河工，养蒙上言曰：“二十年来，河几告患矣。当其决，随议塞，当其淤，随议浚，事竣辄论功。夫淤决则委之天灾而不任其咎，浚塞则归之人事而共蒙其赏。及报成未久，惧有后虞，急求谢事，而继者复告患矣。其故皆由不久任也。夫官不久任，其弊有三：后先异时也，人己异见也，功罪难执也。请仿边臣例，增秩久任，斯职守专而可责成功。”帝深然之。
