标题: 李至刚传
章节类型: 志
卷数: 107
URL: https://www.xuges.com/ls/mingshi/0322.htm
原始标题: 李至刚
段落序号: 3

==================================================

至刚为人敏给，能治繁剧，善傅会。首发建都北平议，请禁言事者挟私，成祖从之。既得上心，务为佞谀。尝言太祖忌辰，宜效宋制，令僧道诵经。山东野蚕成茧，至刚请贺。陕西进瑞麦，至刚率百官贺。帝皆不听。中官使真腊，从者逃三人，国王以国中三人补之。帝令遣还，至刚言：“中国三人，安知非彼私匿？”帝曰：“朕以至诚待内外，何用逆诈。”所建白多不用。
