标题: 乐志(4)
章节类型: 志
卷数: 1325
URL: https://www.xuges.com/ls/mingshi/2420.htm
原始标题: (4)
段落序号: 15

==================================================

疏下礼部。礼官言：“音律久废，太常诸官循习工尺谱，不复知有黄钟等调。臣等近奉诏演习新定郊祀乐章，间问古人遗制，茫无以对。今鹗谓四清声所以为旋宫，其注弦定徽，盖已深识近乐之弊。至欲取知历者，互相参考，尤为探本穷源之论。似非目前司乐者所及。”乃授鹗太常寺丞，令诣太和殿较定乐舞。
