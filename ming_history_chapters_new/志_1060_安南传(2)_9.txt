标题: 安南传(2)
章节类型: 志
卷数: 1060
URL: https://www.xuges.com/ls/mingshi/2002.htm
原始标题: (2)
段落序号: 9

==================================================

三年夏，通等至京，文武诸臣合奏其罪，廷鞫具服，乃与陈智、马瑛、方政、山寿、马骐及布政使弋谦，俱论死下狱，籍其家。帝终不诛，长系待决而已。骐恣虐激变，罪尤重，而谦实无罪，皆同论，时议非之。廷臣复劾沐晟、徐亨、谭忠逗留及丧师辱国罪，帝不问。
