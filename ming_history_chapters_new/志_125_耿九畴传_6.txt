标题: 耿九畴传
章节类型: 志
卷数: 125
URL: https://www.xuges.com/ls/mingshi/0395.htm
原始标题: 耿九畴
段落序号: 6

==================================================

四年，布政使许资言：“侍郎出镇，与巡按御史不相统，事多拘滞，请改授宪职便。”乃转右副都御史。大臣镇守、巡抚皆授都御史，自九畴始。有旨市羊角为灯，九畴引宋苏轼谏神宗买浙灯事，事乃寝。灾异求言，请帝延儒硕，公赏罚，择守令，简将帅。优诏报焉。
