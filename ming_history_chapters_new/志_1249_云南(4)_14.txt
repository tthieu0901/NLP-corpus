标题: 云南(4)
章节类型: 志
卷数: 1249
URL: https://www.xuges.com/ls/mingshi/2280.htm
原始标题: (4)
段落序号: 14

==================================================

陇川宣抚司本麓川平缅军民宣慰使司。正统六年废，九年九月改置，治陇把。（元平缅路，在陇把东北。洪武十五年闰三月置平缅宣慰使司。三月又改路为府，未几府废。十七年八月丙子升司为平缅军民宣慰使司。甲午改麓川平缅军民宣慰使司，省麓川路入焉。元麓川路在陇把南，洪武十五年三月为府，未几府废。十七年八月为麓川平缅军民宣慰司治所，正统中，司废，曰平麓城，亦曰孟卯城，万历十二年置宣抚同知於此。又西南有通西军民总管府，元至元二十六年置，洪武十五年三月为府，后废。又东南有遮放城，万历十二年置宣抚副使於此。北有马鞍山。西北有大金沙江。又有麓川江，即龙川江，自南甸流入，与芒市分界，西南入於大金沙江。）东北距布政司六十六程。
