标题: 贵州(2)
章节类型: 志
卷数: 1251
URL: https://www.xuges.com/ls/mingshi/2282.htm
原始标题: (2)
段落序号: 29

==================================================

思南府（元思南宣慰司，属湖广行省。）洪武四年改属四川。六年十二月升为思南道宣慰使司，仍属湖广。永乐十一年二月改为府，属贵州布政司。隆庆四年三月徙治平溪卫。寻复故。（有都儒、五堡、二坑等处巡检司。又有覃韩偏力水土巡检司。又有板桥巡检司，旧属石阡府，后来属。）领县三，长官司三。西南距布政司六百二十里。
