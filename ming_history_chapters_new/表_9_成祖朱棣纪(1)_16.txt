标题: 成祖朱棣纪(1)
章节类型: 表
卷数: 9
URL: https://www.xuges.com/ls/mingshi/0008.htm
原始标题: 3.成祖朱棣纪
段落序号: 16

==================================================

冬十月丁巳，都指挥花英援昭，败之峨眉山下，斩首万级，昭弃寨走。己卯，还北平。十一月乙巳，王自为文祭南北阵亡将士。当是时，王称兵三年矣。亲战阵，冒矢石，以身先士卒，常乘胜逐北，然亦屡濒于危。所克城邑，兵去旋复为朝廷守，仅据有北平、保定、永平三府而已。无何，中官被黜者来奔，具言京师空虚可取状。王乃慨然曰：“频年用兵，何时已平？要当临江一决，不复返顾矣。”十二月丙寅，复出师。
