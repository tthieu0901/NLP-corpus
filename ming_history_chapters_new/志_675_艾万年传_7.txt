标题: 艾万年传
章节类型: 志
卷数: 675
URL: https://www.xuges.com/ls/mingshi/1322.htm
原始标题: 卷152 艾万年
段落序号: 7

==================================================

寻授孤山副总兵，戍平凉。当是时，总督洪承畴迫六月灭贼之期，急进战。诸将见贼众兵寡，咸自揣不敌，而势不可止。万年及副将刘成功、柳国镇，游击王锡命合兵三千，以六月十四日至宁州之襄乐，遇贼大战，斩首数百。伏兵骤起，围之数重。万年、国镇力战不支，皆战殁。成功、锡命负重伤归。士卒死者千余人。事闻，赠恤如制。
