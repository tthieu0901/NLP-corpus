标题: 方岳贡传
章节类型: 志
卷数: 570
URL: https://www.xuges.com/ls/mingshi/1202.htm
原始标题: 方岳贡
段落序号: 8

==================================================

赞曰：庄烈帝在位仅十七年，辅相至五十余人。其克保令名者，数人而已，若标等是也。基命能推毂旧辅以定危难，震孟以风节显，德璟谙悉旧章。以陆喜之论薛莹者观之，所谓侃然体国，执正不惧，斟酌时宜，时献微益者乎。至于扶危定倾，殆非易言也。呜呼，国步方艰，人材亦与俱尽，其所由来者渐矣。
