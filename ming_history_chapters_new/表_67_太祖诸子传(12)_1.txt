标题: 太祖诸子传(12)
章节类型: 表
卷数: 67
URL: https://www.xuges.com/ls/mingshi/0067.htm
原始标题: (12)
段落序号: 1

==================================================

郢靖王栋，太祖第二十四子。洪武二十四年封。永乐六年之藩安陆。十二年薨。无子封除。留内外官校守园。王妃郭氏，武定侯英女。王薨逾月，妃恸哭曰：“未亡人无子，尚谁恃？”引镜写容付宫人，曰：“俟诸女长，令识母。”遂自经。妃四女，一夭，其三女封光化、穀城、南漳郡主，岁禄各八百石。宣德四年，以郢故邸封梁王瞻垍，移郢宫人居南京。
