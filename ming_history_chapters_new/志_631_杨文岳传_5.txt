标题: 杨文岳传
章节类型: 志
卷数: 631
URL: https://www.xuges.com/ls/mingshi/1271.htm
原始标题: 杨文岳
段落序号: 5

==================================================

明年正月，文岳驰救开封，论功复官。临颍为贼守，左良玉破而屠之，退保郾城。自成围郾城。二月，督师丁启睿及文岳、大威救郾城。贼溃，距官军数里而营。文岳、启睿相掎角，持十一昼夜。总督汪乔年出关，贼引去，再攻开封。六月，诏起侯恂兵部右侍郎，总督保定、山东、河南、湖北军务，代文岳。命所司察文岳罪状。七月朔，文岳、启睿合良玉、大威及杨德政、方国安四总兵之师，次朱仙镇。诸军尽溃，启睿、文岳奔汝宁。贼渡河，追奔四百里，官军失亡数万。诏褫官候勘。
