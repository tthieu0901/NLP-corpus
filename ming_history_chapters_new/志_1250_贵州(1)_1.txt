标题: 贵州(1)
章节类型: 志
卷数: 1250
URL: https://www.xuges.com/ls/mingshi/2281.htm
原始标题: ·贵州
段落序号: 1

==================================================

贵州，《禹贡》荆、梁二州徼外。元为湖广、四川、云南三行中书省地。洪武十五年正月置贵州都指挥使司，（治贵州宣慰司。）其民职有司则仍属湖广、四川、云南三布政司。永乐十一年置贵州等处承宣布政使司。（与都指挥司同治。）领府八，州一，县一，宣慰司一，长官司三十九。后领府十，州九，县十四，宣慰司一，长官司七十六。北至铜仁，（与湖广、四川界。）南至镇宁，（与广西、云南界。）东至黎平，（与湖广、广西界。）西至普安，（与云南、四川界。）距南京四千二百五十里，京师七千六百七十里。弘治四年，编户四万三千三百六十七，口二十五万八千六百九十三。万历六年，户四万三千四百五，口二十九万九百七十二。
