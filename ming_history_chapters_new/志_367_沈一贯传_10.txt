标题: 沈一贯传
章节类型: 志
卷数: 367
URL: https://www.xuges.com/ls/mingshi/0951.htm
原始标题: 沈一贯
段落序号: 10

==================================================

一贯之入阁也，为锡爵、志皋所荐。辅政十有三年，当国者四年。枝拄清议，好同恶异，与前后诸臣同。至楚宗、妖书、京察三事，独犯不韪，论者丑之，虽其党不能解免也。一贯归，言者追劾之不已，其乡人亦多受世诋諆云。一贯在位，累加少傅兼太子太傅、吏部尚书、建极殿大学士。家居十年卒。赠太傅，谥文恭。
