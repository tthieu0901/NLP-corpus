标题: 太祖诸子传(2)
章节类型: 表
卷数: 57
URL: https://www.xuges.com/ls/mingshi/0057.htm
原始标题: (2)
段落序号: 5

==================================================

子简王诚泳嗣。性孝友恭谨，晋铭冠服以自警。秦川多赐地，军民佃以为业，供租税，岁歉辄蠲之。长安有鲁斋书院，久废，故址半为民居，诚泳别易地建正学书院。又旁建小学，择军校子弟秀慧者，延儒生教之，亲临课试。王府护卫得入学，自诚泳始。所著有《经进小鸣集》。弘治十一年薨，无子。
