标题: 陈性善传
章节类型: 志
卷数: 76
URL: https://www.xuges.com/ls/mingshi/0241.htm
原始标题: 陈性善
段落序号: 2

==================================================

惠帝在东宫，习知性善名。及即位，擢为礼部侍郎，荐起流人薛正言等数人。云南布政使韩宜可隶谪籍，亦以性善言，起副都御史。一日，帝退朝，独留性善赐坐，问治天下要道，手书以进。性善尽所言，悉从之。已，为有司所格，性善进曰：“陛下不以臣不肖，猥承顾问。既僣尘圣听，许臣必行。未几辍改，事同反汗。何以信天下？”帝为动容。
