标题: 吴岳谭大初传
章节类型: 志
卷数: 259
URL: https://www.xuges.com/ls/mingshi/0779.htm
原始标题: 吴岳谭大初
段落序号: 2

==================================================

岳清望冠一时，禔躬严整。尚书马森言平生见廉节士二人，岳与谭大初耳。岳知庐州时，王廷守苏州，以公事遇京口。岳召为金山游，携酒一缶，肉一斤，菜数束。廷笑曰：“止是乎？”岳亦笑曰：“足供我两人食矣。”欢竟日而还。去庐日，假一盖御雨，至即命还之。
