标题: 顾可学传
章节类型: 志
卷数: 1018
URL: https://www.xuges.com/ls/mingshi/1883.htm
原始标题: 顾可学
段落序号: 3

==================================================

朱隆禧者，昆山人。由进士历顺天府丞，坐大计黜。二十七年，陶仲文赴太和山，隆禧邀至其家，以所传长生秘术及所制香衲祈代进。仲文还朝，奏之。帝悦，即其家赐白金、飞鱼服。隆禧入朝谢恩，帝以大计罢闲官例不复起，加太常卿致仕。居二年，加礼部右侍郎。会有边警，仲文乘闲荐隆禧知兵。帝曰：“祖宗法不可废。”卒不用。既卒，其妻请恤典，所司执不予，帝特谕予之。隆庆初，褫官。
