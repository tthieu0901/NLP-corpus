标题: 哈密卫传
章节类型: 志
卷数: 1109
URL: https://www.xuges.com/ls/mingshi/2074.htm
原始标题: ·哈密卫
段落序号: 6

==================================================

明年，宋晟奏，头目陆十等作乱，已诛，虑他变，请兵防御。帝命晟发兵应之，而以安克帖木儿妻子往依鬼力赤，恐诱贼侵哈密，敕晟谨备。晟卒，以何福代，又敕福开诚抚忠顺。会头目请设把总一人理国政，帝敕福曰：“置把总，是增一王也；政令不一，下安适从。”寝其议。自是，比岁朝贡，悉加优赐，其使臣皆增秩授官。
